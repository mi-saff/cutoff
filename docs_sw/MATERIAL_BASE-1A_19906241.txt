
Katiba yampa mwananchi uhuru wa kuzugumza na kutangamana
IKIWA kuna kitu raia wa Kenya wanapasa kujivunia nacho ni Katiba iliyopitishwa 2010.
Katiba ndiyo inayolinda haki za kila Wakenya - watoto au watu wazima bila ubaguzi.
Kwa mujibu wa katiba, kila mmoja hupata hifadhi.
Ni katika katiba kila raia amepewa uhuru wa kuzugumza, kutangamana, kuandamana na kushirikiana na wengine.
Chini ya katiba, hakuna mtu ameruhusiwa kuwabagua au kuwachukua watu kama watumwa. Kila mmoja amepewa haki chungu nzima.
Wakati ule katiba imesema haki za mmoja zitwaliwe ni wakati ule amekuwa tisho kwa usalama wa kitaifa ama hatari kwa usalama wa watu wenyewe.
Nilishangaa kesi ikiwasilishwa kortini kusitisha mkutano wa Muungano Cord uliofanywa siku mbili zilizopita.
Nataka kuwaelimisha viongozi wa Jubilee kwamba uhuru wa kutangamana upo katika katiba, na kamwe hakuna mtu anayeweza kuwazuia watu kukutana na kushauriana.
Naipongeza Mahakama Kuu kwa kufafanua vipengee na kuelezea viongozi wenye kasumba za kiimla hawana nafasi.
ALFRED NYANDIEKA, Nairobi. 
Tuelimishe wasichana KILA ninapotazama juhudi za wanawake kuhakikisha wasichana wamepata elimu hasa katika jamii za kuhama hama, nashangaa kwa nini wasitambuliwe na kuzawadiwa.
Ni wazi wanawake hawa ni wale wanaojua utamu wa elimu na wamekula matunda yake.
Nasema kwamba juhudi za wanawake zapasa kupongezwa na wakati wa dhifa za kitaifa waitwe na kutunukiwa hata kama ni medali kwa kuchangia elimu ya mtoto wa kike.
Natoa wito kwa jamii za Turkana, Mandera na Wajir ziamke kutoka kwa lepe la usingizi na kuwaelimisha wasichana.
MWANAMAONI WETU, Nairobi.
Uozo umekita mpaka UOZO umekita mizizi katika jamii ya Kenya. Ijapokuwa maendeleo ni mazuri na ustawi katika teknolojia ni jambo la kusifiwa, mambo mengi yameenda mrama.
Vizazi vya sasa vimekumbatia teknolojia kwa dhati na wamejaribu kujitosa katika kutambua ubora wake.
Sasa inatamausha jinsi kina dada wanavyozidi kutundika picha zao za faraghani mitandaoni kwa minajili ya kupata umaarufu kwa urahisi.
Ongezeko la picha za aibu zinazoanika maungo ya siri katika mitandao ya kijamii, ni dhihirisho wazi maadili miongoni mwa vijana yamedorora.
Hata hivyo, si vijana tu wanaolaumiwa. Ningependa kuelekeza kidole cha lawama kwa vyombo vya habari kwa kuchangia pakubwa katika kuipoteza dira ya maadili mema. 
MARTIN MUCHINA, Chuo kikuu cha Multimedia.
Usalama umezorota USALAMA mjini Molo umezorota kufuatia mauaji hasa ya hivi majuzi ya kutisha.
Vifo vya wasichana watatu waliouawa na miili kutupwa misituni ndivyo vilivyowaudhi wakazi wa eneo hili.
Naisihi serikali ya kaunti ya Nakuru idumishe usalama ili hofu inayosababisha wengi kupatwa na tumbo joto.
Visa vya mara kwa mara vya uhalifu vinavyotokea havipasi kuendelea kwa sababu gavana alikuwa afisa wa usalama.
ROTICH K. BENJAMIN, Chuo kikuu cha Masinde.
Raila aache kuchochea KABLA ya uchaguzi mkuu, aliyekuwa Waziri Mkuu Raila Odinga alisema kwamba atakubali matokeo jinsi yatakavyokuwa.
Sasa mbona hawezi kusadiki kwamba alishindwa na aheshimu uamuzi wa wananchi? Badala ya kupanga mikakati ya uchaguzi ujao, anajishughulisha na mambo ya kuchochea wananchi dhidi ya serikali.
Sote twakumbuka matamshi yake: "Tarehe saba, mwezi wa saba, siku ya Saba Saba. Kama hawakuji kuzungumza na sisi, hakuna kazi Kenya yote." Kiongozi yupi anayependa maendeleo anawachochea wananchi kususia kuchapa kazi kisa serikali imedinda kuitikia wito wake wa kibinafsi? SALIM DAWOOD SALIM, Chuo Kikuu cha Maasai Mara.
Wananchi wasaidie polisi MAAFISA wa usalama watakaoajiriwa 10,000 wanatakiwa wajue jukumu kuu lao ni kuwalinda wananchi na mali zao.
Bila shaka kila mmoja anajua kwamba bila maafisa wa polisi miongoni mwa jamii, uhalifu ungelikuwa umekita mizizi.
Ni wazi kwamba wananchi hulala na kupata uzingizi kwa vile maafisa wa polisi wanashika doria na kwamba mmoja akijaribu kukataa na mali ya mwenzake, hupelekwa katika kituo cha polisi kushtakiwa.
Ikiwa tutahitaji kulindwa ipasavyo basi itabidi wananchi waunge mkono juhudi za polisi za kuangamiza uhalifu. 
Natoa wito kwa raia wautilie maanani wosia unaosema jishinde ushinde ndipo tupate huduma bora zaidi.
DORIS KAMBUA, Machakos.


