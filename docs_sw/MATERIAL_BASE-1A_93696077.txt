
Shinyanga wapongeza mpango wa ubora wa elimu

Imeandikwa na Mwandishi Maalumu, Shinyanga

Imechapishwa: 04 Novemba 2016

WADAU wa Elimu katika Mkoa wa Shinyanga wameipongeza serikali kwa kuanzisha mpango maalumu wa kuongeza ubora wa Elimu unaojulikana kwa jina la ‘equip’ ambao umesaidia kuongeza kiwango cha ufaulu mkoani hapa.

Wadau hao ambao ni Maofisa Elimu, Waratibu wa Elimu Kata na Wataalamu wanaohusika katika utekelezaji wa maendeleo ya Elimu wamesema kuwa Mpango wa ‘equip Tanzania’ umesaidia sana kuongeza kiwango cha ufaulu mashuleni kutokana na kupunguza changamoto nyingi zilizokuwepo, ikiwemo ushirikiano wa wazazi na walimu kuwa duni.
Walikuwa wakizungumza katika mafunzo maalumu yanayotolewa na ‘equip’ wilayani Kahama mkoani Shinyanga kwa ajili ya kujenga uwezo wa kuwasiliana na kubadilishana taarifa za matokeo ya utekelezaji.
Wadau hao wamepongeza mpango kwa kuanzisha ushirikiano wa wazazi na walimu maarufu kama UWW.
Wamesema umoja huo umefanya walimu na wazazi kuwa karibu zaidi na kufuatilia maendeleo ya watoto wao kitaaluma na mazingira bora ya kusomea ambapo baadhi ya shule zimeweza kutoa chakula la mchana, hali iliyochangia ufaulu kuongezeka.
Akitoa mfano shule ya msingi Mwenge, Mratibu wa kata ya Mjini katika Manispaa ya Shinyanga, Zezema Shilungushela anasema, Mafanikio mengine ni pamoja na wazazi kuelewa wajibu wao katika kuchangia maendeleo ya shule kwa mfano kuanzisha miradi ya kuendeleza shule pamoja na kuwa na mahusiano mazuri kati ya walimu, wazazi na jamii.
Aidha, wadau wameishukuru serikali kwa kuwatambua na kuwapa vitendea kazi, hususan pikipiki kwa Waratibu Elimu wa kata, vilivyowasaidia katika ufuatiliaji wa utekelezaji wa mpango na kutoa elimu kwa wazazi japokuwa bado kuna changamoto baadhi ya maeneo wazazi kutoelewa na kudai posho za vikao vya kujadili maendeleo ya shule.


