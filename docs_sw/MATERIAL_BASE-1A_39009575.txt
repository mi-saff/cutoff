
Zitto atishia kususia vikao Kigoma

Imeandikwa na Fadhili Abdallah, Kigoma

Imechapishwa: 05 Septemba 2016

MBUNGE wa Kigoma Mjini, Kabwe Zitto, ametangaza nia yake ya kususa vikao vya Baraza la Madiwani wa Halmashauri ya Manispaa ya Kigoma, vinavyotumika kuwasilisha taarifa mbalimbali za Kata, ikiwa kanuni na taratibu za uendeshaji wa vikao hivyo hazitarekebishwa.

Zitto alisema kwa hali ilivyo sasa, vikao hivyo havina tija badala yake vimekuwa kama vijiwe vya kahawa na porojo.
Akizungumza kabla ya kufungwa kwa kikao cha Baraza la Madiwani wa Halmashauri hiyo, Zitto alitaka kujua taarifa za utekelezaji za robo mwaka za kikao kilichopita ili kuona kama changamoto na matatizo ambayo madiwani waliwasilisha kwenye kikao hicho yamefanyiwa kazi.
Akijibu kuhusu hilo, Meya wa Manispaa ya Kigoma Ujiji, Hussein Ruhava, alisema kwa mujibu wa kanuni, vikao hivyo vilivyowekwa na Wizara katika Ofisi ya Rais, Tawala za Mikoa na Serikali za Mitaa (Tamisemi) ni kwa ajili ya kuwasilisha taarifa za Kata na kama yapo mambo yanayopaswa kutekelezwa hupelekwa kwenye Kamati za Kudumu za Halmashauri ambako hujadiliwa.
Kufuatia jibu hilo, Zitto alisema hatahudhuria vikao hivyo kwa sababu havina tija katika uwajibikaji.
Alimweleza Mkurugenzi wa Manispaa hiyo kuwa ni marufuku kumualika kwenye kikao cha madiwani cha kuwasilisha taarifa za Kata.
Mkurugenzi wa Manispaa ya Kigoma Ujiji, Judethadeus Mboya, alisema kuwa hoja ya Mbunge huyo ina mantiki na kwamba, ingawa kanuni haisemi hivyo, watajitahidi kuwa na muhtasari na taarifa ya yatokanayo ili kueleza utekelezaji kwa kile kilichofanywa.


