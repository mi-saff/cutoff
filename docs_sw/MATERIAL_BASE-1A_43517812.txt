
Sydney alilia uraia wa Tanzania afanye vitu
Imani Makongoro, Mwananchi imakongoro@mwananchi.co.tz
Miaka 20 iliyopita familia ya Wilhelm Gidabuday na Eva Balthazar ilipata mtoto wa kiume, Sydney, akiwa na miaka mitano wazazi wake walianza kumfundisha riadha katika moja ya vituo vya riadha, jimbo la California, Marekani.
Japo wazazi wa Sadney ni Wa tanzania ambao ni wazaliwa wa Hanang mkoani Manyara, kijana wao ni raia wa Marekani kwa kuzaliwa na Agosti mwaka huu atapeperusha bendera ya Marekani kwenye Michezo ya Olimpiki nchini Brazil, akichuana katika mbio za mita 5,000.
Chanzo cha kuwa raia wa Marekani “Wazazi wangu walikuwa wanasoma Marekani, huko ndiko nilikozaliwa mimi Agosti 21, 1996 katika mji wa Riverside, Jimbo la California, Marekani.
“Wazazi wangu waliniambia nikiwa na miaka miwili nililetwa Tanzania, nilijichanganya na watoto wenzangu wa Hanang na kuchunga ndama kulingana na mila zetu.“Darasa la kwanza nilianzia Arusha, Swift Academy, lakini baadaye nilirudishwa California ili nipate haki zangu ambazo ni free kwa masomo, afya na fursa za kimichezo,” anasimulia Sydney.
Anajisikiaje kutobeba Bendera ya Tanzania katika Olimpiki?
Sydney ambaye ni mwanafunzi wa Chuo Kikuu cha Adam State (ASU) kilichopo milima ya Rockies jimbo la Colorado kwa mpango maalumu wa NCAA Scholarship Program anasema aliwahi kuomba uraia wa Tanzania lakini ikashindikana.
“Naipenda Tanzania na ndiyo sababu katika mbio zote nikiwa Marekani ninavaa jezi za Tanzania, bangiri na hata bips zenye rangi na Bendera ya Tanzania, Marekani inaruhusu uraia wa nchi mbili, lakini nashindwa kuwa Mtanzania kama walivyo wazazi wangu kutokana na Katiba. “Nimekulia Marekani lakini asili yangu ni Tanzania, ndiko walipo wazazi wangu, ninatamani Tanzania iruhusu uraia wa nchi mbili ili nirudi nyumbani niifanyie mambo makubwa nchi yangu,”
anasema Sydney. 


