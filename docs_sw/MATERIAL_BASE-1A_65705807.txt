
Epuka bangi kwani ina madhara-Utafiti
LICHA ya kuwepo na tafiti nyingi kudhihirisha athari za bangi katika afya ya binadamu, harakati za kutaka matumizi ya bidhaa hiyo kuhalalishwa zinaendelea kushika kasi katika sehemu mbali mbali duniani.
Taifa jirani la Tanzania ndilo la hivi punde kukumbwa na shinikizo za kuhalalisha bangi baada ya majimbo mengi ya Amerika kukubali raia wao kuvuta bangi.
Wanakijiji katika wilaya ya Makete, mkoa wa Njombe Kusini Magharibi mwa Tanzania wanataka serikali iweke sheria ambayo itahalalisha matumizi ya mmea huo.
Madai ya wanakijiji hao kuwa tangu zamani wamekuwa wakitumia mbegu za bangi kukaanga chakula bila kushuhudia athari zozote za kiafya ni dhana potovu.
Utafiti uliodumu muda mrefu umethibitisha kuwa vijana wanaovuta bangi wanadhuru akili zao, na huenda wakapoteza ufahamu na uwezo wa kukumbuka.
Kulingana na wataalamu wa afya, vijana walioanza kutumia bangi wakiwa na chini ya miaka ishirini wanaonyesha matokeo mabaya zaidi katika mitihani na kuonyesha upungufu mkubwa katika akili zao.
Kikundi kimoja cha kimataifa, kilichofanya utafiti wa matumizi ya bangi, kiligundua kuwa vijana walioanza kutumia bangi wakiwa chini ya umri wa miaka 18 wakati akili zao zikiwa bado zinakomaa, walipoteza uwezo wao wa kufahamu mambo haraka.
Mtaalamu wa masuala hayo nchini Uingereza, alisema kuwa huenda utafiti huo, ukafafanua kwa nini watu wanaotumia bangi hawana uwezo wa kuelewa mambo kwa urahisi.
Licha ya kuwa taifa lililojiimarisha kiuchumi na katika sekta nyingi za kijamii, Marekani inatoa picha potovu ya matumizi ya bangi.
Washington ni jimbo la pili nchini Marekani kuhalalisha Bangi baada ya Colorado, ambako jimbo hilo linadai kujipatia mamilioni ya dola kila mwezi kwa kutoza ushuru biashara za bangi kwa wanaoitumia kujiburudisha.
Hatua ya Marekani inazipa serikali za mataifa yanayoendelea wakati mgumu kudhibiti kilimo, biashara na matumizi ya bangi kwa sababu watumiaji ni lukuki na mahitaji na bei iko juu ukilinganisha na mazao mengine.
Kuna haja ya viongozi na wataalamu wa afya kutoa hoja nzito na za kisayansi kupinga matumizi ya bangi kwa sababu sawa na suala la ndoa baina ya watu wa jinsia moja, huenda kampeni za kahalalisha matumizi ya bangi zikaenea Afrika.
Ukweli mchungu ni kuwa bangi ni kilevi kinachotumika sana.
Kwa mujibu wa taarifa ya Umoja wa Mataifa ya Dawa za Kulevya mnamo 2013, matumizi ya bangi yameendelea kukua duniani kuanzia 2009 huku wastani wa dunia wa watumiaji ukiwa asilimia nne.
Ni wazi kuwa serikali zilizoamua U kuhalalisha bangi zimejiondolea mzigo mzito wa mapambano dhidi ya aina ya uhalifu lakini ni muhimu kufahamu kuwa ulevi wa bangi hauharibu afya tu bali pia huongeza gharama ya afya ya umma na uhalifu.
Utafiti wa karibuni umeonyesha kuwa kemikali ya Tetrahydrocannabinol inayo patikana katika bangi inaweza kupenya kirahisi ukuta wa mafuta yanayolinda ubongo na kuathiri seli za ubongo.
Kwa kuzingatia hili, bila shaka bangi ina madhara na uhamasisho unafaa kuzidishwa. 


