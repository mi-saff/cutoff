
Halmashauri yatakiwa kutenga eneo la ujasiriamali kwa vijana

Imeandikwa na Raymond Mihayo, Kahama

Imechapishwa: 09 Oktoba 2016

HALMASHAURI ya Msalala katika Wilaya ya Kahama, imetakiwa kutenga maeneo kwa ajili ya ujasiriamali kwa vijana sambamba na kutowachelewesha kupata asilimia tano wanazostahiki kutoka mapato ya ndani ya halmashauri hiyo, hatua itakayosaidia kuwapatia maendeleo na kukuza uchumi wa nchi. 

Agizo hilo lilitolewa na Mkimbiza Mwenge Kitaifa, Alex Kayuni, wakati akitoa ujumbe wa mwenge kwa wakazi wa kata ya Isaka, na kuihimiza halmashauri kutenga maeneo ili kuongeza kipato cha vijana.
Kayuni alisema katika jitihada za nchi kuingia katika uchumi wa kati, ni budi halmashauri hiyo na nyingine nchini, kuhakikisha zinatenga maeneo rasmi kwa ajili ya shughuli za ujasiriamali kwa vijana kuanzia ngazi ya vijiji hadi mijini. 
Aidha, aliikumbusha Halmashauri hiyo, kuhakikisha inaanzisha Saccos ya vijana itakayohusika na kutoa mikopo kwa vijana huku akisisitiza kuwa fedha hizo, zinawafikia kwa wakati ili wafanye shughuli za ujasiriamali zenye tija na kujenga uchumi imara wa Taifa.
Mbunge wa jimbo hilo, Ezekiel Maige, aliomba serikali ya awamu ya tano, kuunga mkono juhudi za kuleta maendeleo katika halmashauri hiyo, kwa kuhakikisha inawapatia kwa wakati pesa zilizopangwa katika bajeti kwa ajili ya miradi.
Mkuu wa Wilaya ya Kahama, Fadhili Nkurlu, alisema mbio za mwenge katika halmashauri hiyo ni kilometa 216, umepita katika tarafa mbili, kata saba na miradi 10 ya maendeleo, iliyoibuliwa na wananchi, ambapo baadhi ilikaguliwa, kuzinduliwa na kuwekewa mawe ya msingi. Miradi yote ina thamani Sh bilioni 2.4.


