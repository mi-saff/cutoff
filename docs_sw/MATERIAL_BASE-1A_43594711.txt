
Tuunge mkono siku 16 kupinga ukatili

Imeandikwa na Theopista Nsanzugwanko

Imechapishwa: 27 Novemba 2016

JUZI yalizinduliwa maadhimisho ya siku 16 za kupinga ukatili wa jinsia duniani yaliyoanza kufanyika kuanzia Novemba 25 hadi Desemba 10 mwaka huu.

Tukio hilo la kila mwaka lina lengo la kuwa na nguvu ya pamoja katika kuzuia kuenea kwa ukatili huo nchini ukifanyika katika kanda tano kwa kutoa elimu na kuhamasisha umma kupinga ukatili wa kijinsia na kuhimiza umuhimu wa elimu salama kwa wote. 
Ni dhahiri kuwa kwa mwaka huu siku hizo zinaadhimishwa wakati Ofisa wa Polisi kutoka Dawati la Jinsia Mkoa wa Kipolisi wa Ilala, Christina Onyango akisema kuwa maadhimisho hayo yamesaidia kuongeza uelewa kwa jamii, hatua ambayo imesaidia kupokelewa kwa kesi nyingi za ubakaji ikilinganishwa na miaka ya nyuma.
Alisema mwaka jana Ilala ilipokea kesi 216 za ubakaji na kati ya kesi hizo, 25 zilifikia hukumu kutokana na kukosa ushahidi tu, lakini kwa mwaka huu kesi 226 zilipokelewa na 112 zilipata hukumu.
Hivyo ni vyema wanawake katika sehemu mbalimbali kujitokeza katika maeneo yatakayokuwa yakifanyika kuadhimisha siku hizo kwa lengo la kupiga vita ukatili huo na kupata mafunzo mbalimbali.
Katika siku hizo wanawake wengi wanatakiwa kujitokeza ili kupata elimu, pia watakutana na kuona jinsi ya kukabiliana na changamoto mbalimbali zinazojitokeza wakati wa mapambano ya ukatili huo wa kijinsia unaoongezeka kila siku.
Lakini kunyamaza kimya na kuyafumbia macho matendo ya ukatili sio jambo zuri, kinachotakiwa ni wanawake kujitokeza kutoa ushahidi wa kutosha ili kupambana na ukatili wa kijinsia katika jamii hasa wanawake ambao ndio waathirika wakubwa.
Siku hizi 16 zisipotee bure ila zitumike kama muongozo kwa jamii na mwisho zitasaidia mapambano dhidi ya vitendo hivyo vinavyochangiwa na sababu mbalimbali katika jamii.


