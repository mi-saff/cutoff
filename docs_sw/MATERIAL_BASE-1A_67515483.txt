
CCM Mwanza bado wakabana Aug 11, 2012

MGOGORO unaohusisha Mwenyekiti wa Halmashauri ya Wilaya ya Misungwi na chama chake CCM, umechukua sura mpya sasa ikielezwa kuwa amegoma kujiondoa kama alivyotakiwa kutokana na kutoka huko kuwa na uhusiano na kinyang’anyiro cha uchaguzi ujao wa Mwenyekiti wa chama Mkoa.

Taarifa ambazo Raia Mwema limezipata zinasema kuwa Mwenyekiti wa Halmashauri hiyo Bernand Polycarp, amekaidi agizo la chama chake ngazi ya Wilaya na Mkoa, kumtaka ajiuzulu Uenyekiti wa Halmashauri kwa sababu ya kuhusishwa na matumizi mabaya ya fedha katika halmashauri hiyo, kama sehemu ya utekelezaji wa mikakati ya kundi lake kuelekea uchaguzi wa Mwenyekiti wa CCM wa Mkoa.

Chanzo cha habari ndani ya chama hicho kimeeleza kuwa kuna mvutano mkali wa kuwania nafasi hiyo kati ya Mwenyekiti wa sasa Clement Mabina na kigogo mmoja ambaye amewahi kushika nyadhifa mbalimbali katika siasa na serikali ikiwamo uwaziri ambaye anaungwa mkono na Polycarp.

“Hali ndani ya chama ni tete. Imeathiriwa kwa kiasi kikubwa na mvutano juu ya kambi zinazovutania uenyekiti wa chama katika uchaguzi ujao. Hata hii hali ya Mwenyekiti wa Halmashauri ya Misungwi imeshadakwa na kuingizwa kwenye kampeni.
Sasa ni sehemu ya ajenda za kuombea kura” kilieleza chanzo chetu.

Inaelezwa kuwa Mwenyekiti huyo amekataa kutii agizo la chama kujiuzulu nafasi hiyo katika halmashauri hiyo ili kumpa wakati mgumu mwenyekiti wa chama, ambaye kambi yake inaamini kuwa maamuzi hayo ya chama yalichochewa na hofu ya Mwenyekiti huyo aliyepo kushindwa kutetea nafasi yake na hivyo kuamua kuipunguzia nguvu kambi hiyo ya wapinzani wake.

Lakini Mwenyekiti Mabina mwenyewe alipoulizwa kuhusu hali hiyo alieleza kuwa msimamo wa chama unabaki pale pale bila kujali wanaojitetea wanafanya hivyo kwa visingizio gani na chama hakitayumba.

Alipolizwa kuhusu shinikizo la uamuzi wa kuchukua hatua dhidi ya Mwenyekiti huyo kama lilikuwa na agenda binafsi kisiasa hasa kulinda kutetea nafasi yake ili kuwapunguzia nguvu wapinzani wake kisiasa alisema yeye alichofanya ni kusimamia msimamo wa chama kutolinda wabadhirifu.
“Mimi sijali wanayosema. Lakini hata kama ni uenyekiti siwezi kuwa Mwenyekiti wa Mkoa wenye ubadhirifu. Kama watendaji wanaosimamiwa na chama wanakuwa namna hii afadhali nisiwe Mwenyekiti,” alisema Mabina.

Alisisiztiza kuwa kazi yake na wenzake mkoani ni kusimamia katiba ya chama na kama kuna wanaodhani kwamba kufanya hivyo ni kubeba ajenda binafsi dhidi ya wapinzani wake kisiasa ni kheri wasimchague.

“Katika kujenga chama imara ni lazima tufike mahali tuchukue maamuzi ambayo si kila mtu atayafurahia. Ukitaka kumfurahisha kila mtu unaweza kushindwa kuongoza, na chama kinapofanya maamuzi mimi nayasimamia bila kujali kama wataamua kunichagua au kutokunichagua”, alisisitiza.

Akizungumzia kutakiwa kujiuzulu na chama chake kama kuna uhusiano na uchaguzi wa chama Polycarp alisema anaogopa kuonekana analumbana na Mwenyekiti wake kwa kuwa hilo linaweza kuwachanganya wanachama wa chama hicho, kitu ambacho hakitakuwa na maslahi kwa chama.

Lakini akaongeza kuwa hisia hizo zinaweza kujengwa na watu kwa sababu mazingira ya kamati za siasa za chama Wilaya na Mkoa zilizofikia maamuzi ya kumvua uenyekiti yanatia shaka kama yalifuata katiba kwa kuwa yalikuwa na shinikizo.

“Hawakuheshimu katiba ya chama. Mtu anapotuhumiwa huitwa kwenye kamati za maadili za chama. Mimi pamoja na kutuhumiwa taratibu hizo hazikufuatwa, yalikuwa ni maamuzi kwa maslahi ya watu, ndiyo maana yanahusishwa na mbio za uchaguzi ujao wa chama,” alisema.

Wakati hayo yakiendelea kumekuwa na sintofahamu juu ya hatma ya Mwenyekiti huyo ambaye pamoja na chama chake kutangaza kumwondolea hati ya udhamini ya chama iliyomdhamini kugombea uenyekiti wa halmashauri na hivyo, kwa mujibu wa chama hicho, anapoteza sifa ya kuwa mwenyekiti wa halmashauri, yeye amesisitiza bado ni Mwenyekiti.

Hivi Karibuni Katibu wa Uenezi wa CCM Mkoa wa Mwanza, Simon Mangelepa, aliwaambia waandishi wa habari kuwa chama hicho kimemvua Uenyekiti wa Halmashauri kiongozi huyo kwa kukaidi agizo la chama Wilaya na Mkoa kumtaka ajiuzulu kwa hiari nafasi hiyo ili kulinda heshima ya chama.

Alipoulizwa nini maana ya maamuzi hayo ya chama kama Mwenyekiti huyo wa halmashauri bado anadai ni Mweyekiti wakati chama kilitangaza kumvua nafasi hiyo na kama haoni kuwa ukimya wa chama juu ya sintofahamu hiyo unakifedhehesha chama, Mwenyekiti Mabina alisema chama kimetimiza wajibu wake vyombo vingine pia vinatakiwa vianzie hapo.

“Chama tumemwondolea dhamana iliyomfanya awe mwenyekiti na tumeshatoa taarifa kwa vyombo husika akiwamo Kaimu Mkurugenzi wa Halmashauri hiyo. Ni juu ya walioko serikalini sasa kuchukua hatua zinazostahili, chama hakihusiki tena na dhamana yetu kwake, ni juu yao huko serikalini,” alisema Mabina na kuongeza kuwa katika hali ya kawaida chama kikimwondolea kiongozi yeyote udhamini inakuwa juu ya serikali na hasa waziri mwenye dhamana kuchukua hatua.

Taarifa zaidi zinaeleza kuwa wiki iliyopita Mwenyekiti huyo aliyefutiwa udhamini na chama chake aliitisha kikao cha kamati ya fedha ambacho hata hivyo kiliahirishwa na kufanyika baadaye chini na Makamu Mwenyekiti, huku taarifa nyingine zikieleza kwamba Kaimu Mkurugenzi wa halmashauri hiyo Pius Chembo alizuia kikao cha awali kisifanyike.

Alipoulizwa baadaye kuhusu utata huo wa vikao na kusimamishwa kwa Mwenyekiti, Kaimu Mkurgenzi Chembo alisema: “Hilo jambo sijalishughulikia. Nakuomba uwe na subira kidogo sasa sipo ofisini niko safarini Arusha.” Akizungumzia suala hilo Polycarp alisema kuwa aliitisha kikao cha kwanza na kiliahirishwa kwa sababu za kawaida kama vinavyoahirishwa vikao vingine na kilipoitishwa cha pili alikuwa safarini kwa hiyo ilibidi Makamu wake aongoze kikao hicho.

Alipoulizwa wataendelea kuvutana mpaka lini na chama chake alieeleza kuwa yeye hawezi kugombana na chama chake isipokuwa kinachofanyika ni mkakati wa maslahi ya watu wachache na si chama.

“Sikaidi kwa manufaa yangu. Ni kwa manufaa ya chama. Nikiona maslahi ya chama yako hatarini nitajiuzulu mara moja. Lakini hali ilivyo sasa uamuzi huu unafanywa kwa manufaa ya wachache, kama ni ubadhirifu kwanini wasiachie vyombo vya dola? Mbona Mbunge wa Bahi (Omar Badwel) anashitakiwa kwa rushwa lakini bado Mbunge, kuna nini cha maalumu kwenye Uenyekiti wa Misungwi? ”

Alikitahadharisha chama chake kiwe makini na maamuzi kinayoyachukua kwa kuwa yanaweza kuja kukirudi chama huko mbele ya safari hasa katika mfumo huu wa vyama vingi vya siasa.

“Hivi adhabu ya ubadhirifu wa shilingi bilioni tano ni kuondolewa Uenyekiti tu halafu udiwani unabaki? CHADEMA wakija hapa 2015 wakasema Mwenyekiti wenu alifuja bilioni tano akaondolewa uenyekiti na udiwani ukabaki, wananchi watakielewa chama, alihoji Polycarp na kusisitiza kuwa vyombo vya dola viachwe vifanye kazi yake.


