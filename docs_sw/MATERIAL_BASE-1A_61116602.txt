
Wasiojiunga NHIF kutopata huduma bure

Imeandikwa na Sifa Lubasi, Dodoma

Imechapishwa: 03 Oktoba 2016

KATIBU Mkuu Wizara ya Afya, Ustawi wa Jamii, Jinsia, Wazee na Watoto, Dk Ulisubisya Mpoki ameagiza kutowapa huduma bure, watumishi wa hospitali wasiojiunga na Mfuko wa Taifa wa Bima ya Afya (NHIF).

“Mfanyakazi kama hana bima alipie kipimo hiki, msitoe huduma bure,” alisema na kuongeza watoa huduma kuacha kuhujumu huduma," alisema.
Alitoa kauli hiyo jana mjini Dodoma, wakati Mkurugenzi Mkuu wa Mamlaka ya Chakula na Dawa (TFDA), Hiiti Sillo, akikabidhi mashine ya kupima damu yenye thamani ya Sh milioni 35 katika Hospitali ya Mirembe.
Alisema kupatikana kwa mashine hiyo, kutasaidia kupunguza mrundikano wa wagonjwa katika Hospitali ya rufaa ya mkoa wa Dodoma na ya Benjamin Mkapa.
Mkurugenzi wa TFDA, Sillo alisema TFDA pamoja na kudhibiti ubora na usalama wa chakula, dawa, vipodozi na vifaa tiba kwa lengo la kulinda afya ya wananchi, ina utaratibu wa kujali na kuithamini jamii kusaidia shughuli za kimaendeleo.
Alisema kila mwaka wamekuwa wakitoa misaada au ufadhili kwa makundi tofauti ya kijamii kwa lengo la kujenga na kuendeleza uhusiano mzuri.
Alisema, katika kuunga mkono jitihada za Rais John Magufuli kwa kuhakikisha wananchi wote wanapatiwa huduma za afya kwa ufanisi na muda muafaka, wameamua kutoa mashine hiyo.
Sillo alisema, TFDA katika bajeti yake ya mwaka 2015/2016, imenunua mashine ya kupima damu kwa dola 16,500 sawa na Sh milioni 35.
“TFDA inatambua kuwa afya ya binadamu ni nguzo muhimu katika maendeleo ya nchi, hivyo mashine ya kupima damu kwa Hospitali ya Mirembe, tunaamini itaboresha utoaji wa huduma za afya kwa jamii kama ilivyotarajiwa," alisema.
Mganga Mkuu wa Hospitali ya Mirembe, Dk Erasmas Mndeme, alisema mashine hiyo itawezesha wagonjwa kupata vipimo kwa wakati. “Mgonjwa akipata kipimo sahihi daktari atatoa tiba sahihi, tunashukuru kwa msaada huu,” alisema.


