
Uchaguzi wa kitaifa wa ODM ulitibuka Kasarani
Na CHARLES WASONGA
WINGU jeusi la kisiasa liligubika chama cha ODM mapema mwaka huu pale uchaguzi wake wa kitaifa ulipotibuka ghasia zilipotokea katika uwanja wa michezo wa Kasarani, Nairobi.
Vurugu zilizuka muda mfupi baada ya upigaji kura kuunza pale Mbunge Maalum Isaac Mwaura alipopanda juu ya meza kulalamika kuwa jina lake halikuwa kwenye karatasi za uchaguzi.
Mbunge huyo alisema kuwa jina lilipaswa kuwa la sita kwenye karatasi ya uchaguzi lakini liliondolewa na nafasi yake kuchukuliwa na Peter Ole Musei bila sababu maalum kutolewa wala yeye kufahamishwa.
Alikuwa akiwania wadhifa wa Naibu Katibu Mkuu kwenye kambi ya Mbunge wa Budalangi Ababu Namwamba (sasa Katibu Mkuu) ambaye alikuwa akiwania kiti cha Katibu Mkuu wa Kitaifa. Alidai kuwa kulikuwa na njama ya kumwondoa katika uwaniaji huo akisema bodi ya uchaguzi kinara wa ODM Raila Odinga walidinda kusikiza malalamishi yake.
Na ghafla bin vuu, vurugu zilizuka pale watu ambao walikuwa wamevalia suti nyeusi (ambao baadaye walibandikwa jina, “Men in Black) walipoanza kupiga teke na kuvunjavunja masanduku ya kupiga kura huku wakiangusha meza na kuharibu vifaa vingine vya uchaguzi.
CHANA MBUGA Wajumbe waliokuwa wamepiga foleni kungojea zamu yao ya kupiga kura walilazimika kuchana mbuga huku wengine wakijikinga wasiumizwae na viti vilivyokuwa vikirushwa hewa na wanaume hao wenye miraba minne.
Sinema hiyo ya bure ilitokea mbele ya Bw Odinga na wageni wengine walioalikwa akiwemo kinara mwenzake katika Cord Bw Kalonzo Musyoka.

Dakika kadhaa kabla ya Mwaura kuwasilisha malalamishi yake, Mbunge wa Dagoretti Kaskazini Simba Arati alizomewa vikali alipopewa nafasi kuhutubu.
Bw Arati ambaye ni mshirika wa karibu wa Bw Odinga alikuwa akiwania wadhifa wa kiongozi wa chama dhidi ya Bw Odinga, hali ambayo ilionekana kutowafurahisha baadhi ya wafuasi sugu wa kiongozi huyo ambaye alikuwa Waziri Mkuu katika serikali iliyopita ya muungano.
Kuzomewa kwa Arati kuliashiria kuwa hali haikuwa shwari kwenye shughuli hiyo na hatima kama hiyo ingewapata wale wote waliodhaniwa kuwa wakiunga mkono mrengo ambao haukuonekana kupendelewa na Bw Odinga.
NJAMA Na hiyo ndio maana baada ya kutokea kwa vurugu hizo, duru zilisema kuwa Bw Odinga alifahamu vyema njama ya “Men In Black” kwani baadhi yao wamekuwa wakionekana wakimpa ulinzi katika mikutano yake ya kisiasa.
Ilisemekana kuwa wahuni hao walikodiwa kusambaratisha zoezi hilo ikiwa mrengo uliokuwa ukipendelewa na Odinga ungeonekana kushindwa.
Na kweli dalili zote zilionyesha kuwa mrengo wa Namwamba na Gavana wa Mombasa Hassan Joho ungeubwaga ule wa Seneta Mteule Agnes Zani na aliyekuwa Seneta wa Homa Bay marehemu Otieno Kajwang’.
Wakati wa kampeni wadadisi walisema kuwa Odinga alikuwa akiunga mkono mrengo wa Dkt Zani ambaye alikuwa aliwania wadhifa wa Katibu Mkuu.
Hii ni kutokana na hatua ya wafuasi wa mrengo, mathalan, marehemu Kajwang’ kudai kuwa Ababu alikuwa kibaraka na jasusi (Mole) wa muungano tawala, Jubilee.
KAMPENI Ilidaiwa kwa Jubilee ndio ilikuwa ikifadhili kampeni za Namwamba, ambapo alitumia helikopta kuzunguka kote katika ngome ya ODM kusaka kura.
ODM ilibuni kamati ya kuchunguza tukio hilo huku polisi wakianzisha uchunguza wao sambamba.
Matokeo ya uchunguzi huo hayakutolewa kwa umma na hadi wakati huu asili ya walihusika katika kitendo hicho cha aibu haijajulikana.
Baadaye Bw Odinga alianzisha mpango wa kuunganisha mirengo hiyo miwili kwa kwa kuwateua Namwamba na Zani kuwa kaimu Katibu wa chama.
Hatimaye mwezi wa Novemba aliteua viongozi wapya wa chama hicho huku Namwamba akipewa kiti cha Katibu Mkuu na Dkt Zani akiwa mmoja wa Manaibu wake, mwingine akiwa Seneta Maalumu Bi Elizabeth Ongoro 


