
'Matunda ya elimu mtandao hayajaonekana'

Imeandikwa na Gloria Tesha, Dodoma

Imechapishwa: 07 Novemba 2016

SERIKALI imesema matunda ya elimu mtandao hayajaonekana kwa kiwango kikubwa nchini kwa kuwa shule nyingi hazina maabara za kompyuta.

Waziri wa Elimu, Sayansi, Teknolojia na Mafunzo ya Ufundi, Profesa Joyce Ndalichako, amesema mjini Dodoma kuwa Serikali inatambua umuhimu wa elimu mtandao na kwa kushirikiana na wadau itaendelea kuboresha elimu hiyo.
Ameyasema hayo wakati akifunga kongamano la wadau wa elimu nchini, lililoandaliwa na Taasisi ya Maendeleo ya Elimu Afrika Mashariki ya Chuo Kikuu cha Aga Khan.
Kongamano hilo lililenga kujadili changamoto na fursa za elimu na kutoa mapendekezo kwa serikali. Liliwahusisha wataalamu wa masuala ya elimu kutoka taasisi za Serikali na sekta binafsi pamoja na viongozi wa kisiasa, wakiwemo wabunge.
Alisema elimu ya mtandao haijawanufaisha wanafunzi wengi nchini na hali hiyo inatokana na ukweli kwamba, shule chache ndizo zenye maabara za kompyuta na wanafunzi wengi bado hawawezi kupata machapisho ya elimu kwa mtandao.
Katika kukabiliana na tatizo hilo, alisema Serikali itaendelea kuwahusisha wadau wa sekta binafsi na wengine kuhakikisha kuwa elimu ya mtandao inawanufaisha wanafunzi nchini.
“Kwa upande wa sekondari na msingi bado tuna shule chache ambazo zina maabara za kompyuta kuwawezesha wanafunzi kunufaika, Serikali inalitambua hili na tunashirikisha zaidi wadau ili wanafunzi wanufaike na utandawazi,” alieleza.
Mkurugenzi Mkuu wa Taasisi ya Maendeleo ya Elimu Afrika Mashariki na Mkuu wa Chuo cha Aga Khan, Profesa Joe Lugalla, alisema suala la maendeleo ya elimu si la Serikali pekee, bali la Watanzana wote.
Alisema Wa tanzania wanatakiwa kufanya kazi kwa kushirikiana katika kuibua changamoto na fursa za elimu na kuzifanyia kazi.


