
JPM anaanzisha mahakama ya ufisadi au ameikuta?
Elias Msuya, Mwananchi emsuya@mwananchi.cotz
Miongoni mwa ahadi ambazo Dk John Magufuli alizishikia bango wakati wa kampeni za Uchaguzi Mkuu alipokuwa akiwania urais, ni kuanzisha Mahakama ya Ufisadi ili kupambana na ufisadi, wizi na rushwa nchini.
Mbali na kutoa ahadi hiyo wakati wa kampeni, Rais Magufuli alizungumzia suala hilo katika siku ya kilele cha Wiki ya Mwaka Mpya wa Mahakama jijini Dar es Salaam mapema mwaka huu, akimtaka Jaji Mkuu, Othman Chande kutosubiri Bunge kupitisha Sheria ya uanzishwaji wa Mahakama ya Mafisadi, badala yake mahakama hiyo ianze kufanya kazi haraka iwezekanavyo.
Alisema kuchelewesha kuanza kwa mahakama hiyo kunatoa mwanya kwa mafisadi kuendelea kuangamiza nchi na kuifanya kuwa maskini, wakati ina rasilimali za kutosha ambazo zinaweza kuiendesha nchi bila kutegemea fedha za wafadhili ambazo alisema zina masharti.
Rais Magufuli alisisitiza umuhimu wa uanzishwaji wa mahakama hiyo ambayo anataka iwe kitengo cha Mahakama Kuu kama zilivyo Mahakama za Ardhi na Biashara.
Akifunga maadhimisho hayo, Rais alisema azma yake ni kuona nchi inakuwa na uchumi mzuri ambao utamnufaisha kila Mtanzania na rasilimali zilizopo badala ya kumilikiwa na watu wachache.
Hivi karibuni, Waziri Mkuu Kassim Majaliwa alitangaza kuanzishwa kwa mahakama hiyo wakati akiwasilisha makadirio ya mapato na matumizi ya ofisi yake bungeni mjini Dodoma.
“Kuhusu ahadi ya kuanzisha mahakama maalumu ya ufisadi, napenda kuliarifu Bunge lako kwamba, Serikali imeanzisha Divisheni ya Mahakama ya Rushwa na Ufisadi katika Mahakama Kuu itakayoanza kufanya kazi mwezi Julai 2016,” alisema Majaliwa.
Pia, Waziri Mkuu alisema Serikali itaimarisha Ofisi ya Mkurugenzi wa Mashtaka na Ofisi ya Mwanasheria Mkuu wa Serikali ili kwa pamoja ziweze kuharakisha utoaji wa haki kwa kesi zitakazofikishwa kwenye mahakama hiyo.
Akizungumzia gharama za mahakama hiyo, Majaliwa alisema katika jitihada za kukabiliana na uhaba wa majengo ya mahakama na vitendea kazi katika ngazi zote, Rais Magufuli ametekeleza ahadi yake aliyoitoa Februari 4, ya kutoa Sh12.3 bilioni kwa ajili ya maende leo ya mahakama.
Alisema hatua hiyo imewezesha mahakama kuendelea na ukarabati na ujenzi wa mahakama katika ngazi mbalimbali pamoja na ununuzi wa vitendea kazi.
Majaliwa alisema Serikali imedhamiria kupunguza kero ya wingi wa mashauri mahakamani ili wananchi wapate haki kwa wakati.
“Serikali pia imeboresha na kuongeza ufanisi katika upelelezi na uendeshaji wa mashauri kwa kutenganisha jukumu la upelelezi na uendeshaji mashauri,” alisema Majaliwa.
Majaliwa alisema uongozi wa mahakama umejiwekea utaratibu wa majaji na mahakimu kuwa na malengo ya idadi ya mashauri ambayo wanapaswa kuyasikiliza kila mwaka.
Mchakato kuundwa Mahakama Katiba ya Jamhuri ya Muungano ndiyo msingi wa kuanzishwa mamlaka za Dola kama Serikali (ibara ya 34), Mahakama (ibara ya 107 A) na Bunge la Jamhuri ya Muungano (Ibara ya 62).
Idara ya Mahakama inaundwa na Katiba na kupewa majukumu ya kutoa haki inapokuwa inasuluhisha na kuamua masuala mbalimbali iliyopewa mamlaka ya kuyashughulikia. Kuna aina mbalimbali za mahakama, kama zinazoanzishwa moja kwa moja na Katiba ya Jamhuri ya Muungano wa Tanzania; Mahakama ya Rufaa ya Jamhuri ya Muungano, Mahakama Kuu ya Jamhuri ya Muungano wa Tanzania, Mahakama Kuu ya Zanzibar na Mahakama Maalumu ya Katiba ya Jamhuri ya Muungano.
Pia, kuna mahakama zinazoanzishwa na sheria ambazo ni pamoja na Mahakama za Mahakimu Mkazi ya 1984:
Mahakama za Hakimu Mkazi, Mahakama za Wilaya na Mahakama za Mwanzo.
Aina ya tatu ni Mahakama Maalumu zinazoanzishwa na Sheria maalumu kushughulikia masuala mahususi, Mahakama ya Kazi, Mahakama ya Watoto, Mahakama Kuu ya Biashara na Mahakama Kuu ya Ardhi.
Hata hivyo, wakati Serikali ikitangaza kuanzishwa kwa mahakama hiyo, imeelezwa kuwa tayari mahakama hiyo ilikuwapo, bali ilidhoofishwa utendaji wake.
Mahakama hiyo ilianzishwa sambamba na Sheria ya Uhujumu Uchumi ya mwaka 1984 ikiwa ni miaka michache baada ya Vita ya Kagera uchumi ulivurugika na kusababisha vitu kuadimika madukani.
Akizungumzia mahakama hiyo hivi karibuni, Mbunge wa Singida Mashariki (Chadema), Tundu Lissu alisema mahakama hiyo imekuwapo nchini tangu mwaka 1984.
“Rais Magufuli anapaswa kukumbushwa kwamba nchi hii imekuwa na Mahakama ya Ufisadi tangu mwaka 1984, yaani miaka 31 iliyopita wakati Waziri Mkuu akiwa Edward Sokoine.
Sheria iliyotungwa inaitwa “Sheria ya Kudhibiti Makosa ya Uhujumu Uchumi”. “Sheria hiyo pamoja na mambo mengine, iliunda mahakama maalumu ya wahujumu uchumi, mafisadi na wengineo,” anasema Lissu.
Lissu anasema hadi sasa sheria hiyo ipo na makosa yake yanashughulikiwa na Taasisi ya Kupambana na Kuzuia Rushwa (Takukuru).
Hata hivyo, anasema kwa hali ya sasa, Takukuru imekuwa ikikwazwa na mfumo mbovu wa sheria unaoizuia kupeleka kesi mahakamani bila kupata kibali cha Mwanasheria Mkuu wa Serikali.
Makamu Mwenyekiti wa Chadema, Profesa Abdallah Safari amepongeza uamuzi wa kuanzisha mahakama hizo akisema kesi za ufisadi zitapewa uzito unaostahili.
“Tatizo ninaloliona ni kesi kubwa kupelekwa kwenye ‘Resident’s Magistrate Courts’ (Mahakama za Hakimu Mkazi). Wakati Sheria ya uhujumu ya uchumi ilipotungwa wakati wa Waziri Mkuu akiwa Sokoine na Rais akiwa Julius Nyerere, Mahakama Kuu pekee ndiyo iliruhusiwa kusimamia kesi hizo, kwa sababu waliamini ni majaji pekee ndiyo wenye uwezo wa kuzisimamia,” anasema Profesa Safari.
“Baadaye walikuja kumpa jukumu Mwendesha Mashtaka wa Serikali (DPP) kwamba anaweza kupeleka kesi hizo mahakama za chini. Hawa watuhumiwa wa ufisadi wana uwezo mkubwa, wanaweza kuhonga hata mshahara wake wote na asitetereke.”
Profesa Safari, ambaye ni miongoni mwa magwiji wa sheria nchini, anasema ni muhimu kuipa hadhi mahakama hiyo ili kuondoa mianya ya rushwa.
“Wakati ule kesi moja ilikuwa ikisimamiwa na majaji watatu, sasa leo kesi kubwa kama hiyo inasimamiwa na hakimu mmoja, watashindwaje kumhonga? Ni vizuri tubadilishe hadhi ya mahakama hiyo,” anasema Profesa Safari. 


