
Wafanyakazi 6 wa kivuko kufukuzwa kazi

Imeandikwa na Mwandishi Maalumu, Mwanza

Imechapishwa: 13 Oktoba 2016

MTENDAJI Mkuu wa Wakala wa Umeme na Ufundi (TEMESA), Dk Mussa Mgwatu amemuagiza Meneja wa Temesa Mwanza, Ferdinand Mishamo kuwafuta kazi watumishi sita wa kivuko cha Mv Kome na kuwapa onyo kali watumishi wengine wawili kwa kuondoka katika eneo la kazi bila ruhusa ya mkuu wao wa kazi. 

Dk Mgwatu ametoa agizo hilo wakati alipofanya ziara ya kushtukiza katika kituo cha Temesa mkoani Mwanza na kutembelea kivuko cha Mv Kome kinachotoa huduma ya usafiri kati ya Kome na Nyakarilo Wilaya ya Sengerema mkoani Mwanza.
Pia amemwagiza Meneja wa Temesa Mwanza, Mishamo kuhakikisha wafanyakazi wa karakana na kivuko wanawajibika ipasavyo ili kuondoka na uzembe kama uliojitokeza. 
Meneja Mishamo alikiri kuwa hakukuwa na ruhusa yoyote ya maandishi iliyotolewa kwa watumishi kutokuwepo kazini siku hiyo.
“Mtendaji sina barua yoyote kutoka kwa watumishi hawa iliyofika kwangu kuomba ruhusa ya kutokuwepo katika kituo cha kazi,” alisisitiza Mishamo. Mishamo aliwataja watumishi waliachishwa kazi kuwa ni walinzi wanne Apolinary Kapulula, Marwa Nchagwa, Msomi Stanley na Joseph Mtokambali.
Pia wamo baharia Geoffrey Biseko na Mkusanya Mapato wa kivuko hicho, Elisha Mbondo.
Aliwataja watumishi wanaopewa onyo kali ni Mkuu wa Kivuko cha Mv Kome, Elias Mabushi na dereva wa kivuko hicho, Juma Bugingo.


