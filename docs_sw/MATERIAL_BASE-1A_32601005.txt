
Haki ya kila mtu kuishi iheshimiwe
Haki ya kuishi kama ilivyobainishwa katika Katiba ya Jamhuri ya Muungano wa Tanzania ya Mwaka 1977. Hili ni moja ya mambo ya msingi ambayo yanatakiwa kuheshimiwa na kila mtu.
Haki hii inahusisha uumbaji wa Mungu kama inavyoelezwa na vitabu vitakatifu. Kifupi, binadamu ndiyo wanaoweka misingi ya mamlaka zilizopo duniani.
Ibara ya 8 (1), imebainishwa wazi kuwa Jamhuri ya Muungano wa Tanzania, ni nchi inayofuata misingi ya demokrasia na haki ya kijamii na kwa hiyo, (a) wananchi ndiyo msingi wa mamlaka yote na Serikali itapata madaraka na mamlaka yake yote kwa wananchi kwa mujibu wa Katiba, (b) lengo kuu la Serikali litakuwa ni ustawi wa wananchi, (c) Serikali itawajibika kwa wananchi.
Nimeanza kwa ibara chache za Katiba ambayo inatoa haki na wajibu kwa wananchi na viongozi ambao wanaapa kuilinda, ili kujenga msingi wa uchambuzi wangu.
Hivi karibuni, kumetokea matukio ya kuokotwa kwa maiti saba zilizokuwa zimefungwa kwenye viroba katika Mto Ruvu, tukio ambalo liliibua maswali mengi yaliyohitaji majawabu kwa kuwa si la kawaida Hata hivyo, mpaka sasa hakuna majibu sahihi ya uchunguzi wa tukio zaidi ya kauli zinazokinzana kutoka kwa viongozi ambazo pia zinazidisha maswali. 
Zinakinzana kwa kuwa kauli ya Waziri wa Mambo ya Ndani ya Nchi, Mwigulu Nchemba awali ilisema kuwa ni wahamiaji haramu, huku kauli ya Waziri Mkuu Kassim Majaliwa baadaye ikiomba uchunguzi ufanywe haraka.
Agizo linamhusu waziri aliyekwisha toa jibu bila uchunguzi, tutarajie nini?
Majibu yao yanatia shaka, maana haiwezekani kutolewe majibu mepesi kwenye suala zito linalohusu uhai wa watu. Mbali na mauaji hayo, kumeripotiwa kuuawa kwa watu ndani ya Hifadhi ya Taifa ya Serengeti ambao wanatuhumiwa kuingia kwa ajili ya kufanya ujangili. Hayo ni matukio ambayo baadhi ya mashuhuda walijitokeza kuyasema lakini uchunguzi wa kina haujafanyika.
Ukimya wa Serikali dhidi ya matukio kama hayo unawafanya wananchi ambao ndiyo wameiweka madarakani kukosa imani na baadhi ya watendaji, maana uhai wa mtu ni kitu cha kwanza na kinatakiwa kupewa uzito wake.
Kama haki ya kwanza ya binadamu ni ya kuishi, inawezekanaje matukio ya mauaji hayapewi uzito na Serikali kama wanavyofanya wakati tembo au faru wanapokufa? Mazingira kama hayo kweli yanatoa tafsri kuwa wananchi ndiyo msingi wa madaraka yote!
Tumeshuhudia alipouawa Faru George maarufu Faru wa JK, operesheni ilikuwa kubwa na kugharimu maisha ya watu wawili, wengine walijeruhiwa ambao ama walihusika au hawakusika na mauaji hayo na Serikali ikakaa kimya dhidi ya matukio hayo.
Limeibuka suala la Faru John, gharama kubwa zinatumika kufuatilia ikiwemo kutaka wapime DNA mifupa ili kuoanisha na pembe zake kuthibitisha kama ni kweli ndiye aliyekufa, lakini mauaji ya watu ambao kimsingi ndiyo wamewachagua hayapewi uzito huo.
Kuna matukio ya wananchi wengi kuuawa na tembo wanaovamia mashamba na makazi ya wananchi; yanapotokea, unaweza usimwone hata kiongozi wa Serikali akifika eneo la tukio, lakini tembo akiuawa, eneo halitoshi maana wengine hufika mpaka kwa helkopita kusaka wauaji.
Hivi hawa wanyama tunawahifadhi kwa ajili ya nani kama wanaotakiwa kufaidi matunda yake wanauawa na Serikali ikaishia kutoa matamko tu huku kiuhalisia inakaa kimya? Ikumbuke kwamba kukaa kwake kimya wakati ikijua tatizo hilo linatengeneza yatima, wajane ambao wakati mwingine hulazimika kubeba mzigo kupitia mipango mbalimbali kama Tasaf si sahihi.
Utawasikia viongozi wa Serikali wanasema hawataki kukopa wala kuombaomba nje, lakini hawashughulikii matatizo yanayosababisha kuwapo kwa makundi yanayohitaji msaada.
Serikali ya Awamu ya Tano iliyoji pambanua kuwa inawatetea maskini, ni vyema ikabainisha ni maskini wapi hao maana kama watu wanauawa na wanyama, wanalalamika kuuawa ndani ya hifadhi na haiweki nguvu kutafuta ukweli, sasa ni wanyonge gani hao inaowatetea?
Naomba nieleweke wazi kuwa siungani na watu wanaohujumu mali za umma kama wafanyao ujangili, lakini hiyo haiondoi haki ya msingi ya sheria. Wanapaswa wasikilizwe na sheria ichukue mkondo wake vinginevyo wanaotekeleza adhabu dhidi ya wengine nje ya mahakama wanakiuka sheria na haki za binadamu.
Pia, sifurahishwi na Serikali inavyotumia nguvu kubwa akiuawa tembo au faru, lakini nguvu hiyo haitumiki anapouawa binadamu. Ni vyema watendaji wa Serikali waliopewa dhamana na wananchi wakachukulia kwa uzito wa kipekee suala la haki ya kuishi, kwa kuhakikisha inalindwa. Wanaokiuka wachukuliwe hatua kwa uzito wa hali ya juu kwa kuwa uwepo wao unatokana na wananchi. 
Antony Mayunga ni mwandishi wa Mwananchi 0787239480.


