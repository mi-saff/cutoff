Meneja Tanesco aagizwa afuate wateja vijijini

Imeandikwa na Veronica Mheta, Arusha

Imechapishwa: 28 Septemba 2016

NAIBU Waziri wa Nishati na Madini, Dk Medard Kalemani amemuagiza Meneja wa Shirika la Umeme (TANESCO) Mkoa wa Manyara, Gerson Manase kuanzia sasa afuate wateja wa shirika hilo hadi vijijini, badala ya kukaa ofisini kusubiri wateja.

Alitoa agizo hilo jana katika vijiji cha Losinyai na Kilombero, wilayani Simanjiro, alipotembelea kukagua miradi ya Wakala wa Umeme Vijijini (REA) na kuagiza umeme uwe umewashwa kufikia jana katika vijiji hivyo viwili.
Aliagiza kuwa, endapo hautawashwa apigiwe simu ili amwajibishe meneja na mkandarasi wa kazi hiyo. Dk Kalemani alisema inasikitisha kuona wananchi wanatumia gharama kubwa kufuata huduma ofisi za Tanesco wakati wao ni wateja wanapaswa kupelekewa huduma hiyo mahali walipo.
“Nasema kuanzia sasa sitaki wananchi wawafuate nyie ofisini, fungueni matawi vijijini ili wananchi wapate urahisi, maana inakera huyu mwananchi anapata fedha kwa shida, halafu anatumia gharama kuwafuata ofisini kwenu. Na akija wakati mwingine hawakuti mpo kwenye chakula anarudi bila kupata huduma, sitaki kusikia hili na msipotekeleza wananchi nipeni taarifa nitumbue mtu,” alisema Dk Kalemani. 
Aidha, ameagiza wakala anayefanya kazi chini ya REA wilayani Simanjiro, Yared Zhang wa kampuni ya CCC Nigeria, kuwalipa wafanyakazi waliomsaidia kusambaza vifaa vya umeme vijijini fedha zao ambazo sasa wanadai zaidi ya Sh milioni 13 kabla ya Septemba 30 mwaka huu na kwamba wasipolipwa kufikia siku hiyo ajulishwe. 
Kuhusu mafundi wanaoweka nyaya za umeme kwenye nyumba, aliagiza wawe ni waliopewa barua na Tanesco na si vishoka, ili nyumba zitakapoungua wananchi wafahamu wanadai shirika na si vinginevyo.
Pia alitumia fursa hiyo kuwazawadia wazee wawili, Elias Lukumay wa kijiji cha Kilombero na Looki Kimbele wa kijiji cha Losinyai, kifaa maalumu kiitwacho Umeta ambacho hakihitaji kufunga nyaya za umeme ndani ili kuunganishiwa umeme bali chenyewe kinatosha nyumba kuwekwa umeme.
“Lakini wengine nunueni kifaa hiki Sh 36,000 tu, naomba hata kama nyumba ya nyasi mtafungiwa umeme tu lengo kila mtu apate umeme,” alisema.
Mkuu wa Wilaya ya Simanjiro, Zephania Chaula, alisema wananchi wasiopata umeme awamu ya pili ya REA wasilalamike kwani watapata katika awamu ya tatu.
Mbunge wa Simanjiro, James Ole Millya, alimshukuru Naibu Waziri huyo kuwatembelea na kuharakisha uwashwaji wa umeme, lakini aliomba kuwahimiza wafanyakazi wa Tanesco kusambaza umeme huo kwa taasisi za dini na shule, pamoja na wale makada wa Chadema, kwani baadhi yao wanabaguliwa.


