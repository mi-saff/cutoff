
`Kombe la Shirikisho lakanganya'
Matereka Jalilu, Mwananchi oalbert@mwananchi.co.tz
Dodoma. Sintofahamu ya michuano ya Kombe la Shirikisho inayoandaliwa na Shirikisho la Soka Tanzania (TFF) imejitokeza katikati ya wiki hii kwa baadhi ya timu kushindwa kufika uwanjani kwa sababu mbalimbali.
Mjini Dodoma, CDA ilikua ipambane na Milambo ya Tabora.
Taarifa za mchezo huo zime tolewa wakati ambao viongozi wa timu hiyo wakijiuliza bila majibu siku halisi ya mchezo huo kutokana na kutokuwapo kwa taarifa rasmi iliyoonyesha tarehe pamoja na uwanja utakaotumika kwa mechi.
Katibu mkuu wa CDA `Watoto wa nyumbani', Ringo Mussiba alisema hawakuwa na taarifa za mchezo huo hadi juzi Jumatano alipoambiwa na TFF kuwa CDA itakuwa mwenyeji wa Milambo na mchezo utachezwa Uwanja wa Jamhuri mjini Dodoma.
"Tatizo la kombe hili la Shirikisho hata msimu uliopita lina changamoto sana taarifa hazitolewi ipasavyo kama ilivyo ligi nyingine lakini pia maandalizi ya michezo yenyewe klabu zinaumia licha ya fungu lililopo bado hatupewi zote."
Mussiba alisema kuwa Milambo italazimika kuweka kambi zaidi ya siku 10 mjini Dodoma kwani mbali na mchezo huo itasubiri Januari Mosi kucheza mchezo wa Ligi Daraja la pili na timu yake ikiwa ni mchezo wa raundi ya pili baada ya mchezo wa awali mjini Tabora timu hizo kutoka sare ya bao 1-1 Uwanja wa Ali Hassan Mwinyi.
Wakati huo huo, CDA na Polisi Dodoma zimepatiwa mipira nane na chama cha soka mkoa wa Dodoma (Dorefa) ili kuimarisha maandalizi ya michezo yao hususani baada ya wiki iliyopita timu hizo kufanya vema ugenini. 


