
Viongozi Elgeiyo wamtetea Murkomen kuhusu mzozo na gavana
NA EVERLYNE SIMIYU
MZOZO unaendelea kutokota miongoni mwa viongozi wa Elgeyo Marakwet kuhusiana na kustaafu kwa aliyekuwa Inspekta Mkuu wa Polisi David Kimaiyo na kuteuliwa kwa mrithi wake.
Kundi la vijana na wataalam jana walimtetea Seneta Kipchumba Murkomen (pichani) dhidi ya madai ya baadhi ya wabunge kwamba alihusika na “kufutwa kwake” Bw Kimaiyo kwa kushindwa na kazi.
“Inspekta Mkuu wa Polisi anayeondoka, aliamua mwenyewe kustaafu kutokana na shinikizo za Wakenya kufuatia ongezeko la ukosefu wa usalama nchini, na haifai kwa baadhi ya viongozi kumlaumu seneta kuhusiana na uamuzi huo,” alisema mwenyekiti wa chama cha vijana cha Kerio, Aggrey Kiptoo.
Wabunge kadhaa kutoka Kaunti ya Elgeyo/Marakwet wametisha kujiondoa katika muungano wa Jubilee na kumlaumu Bw Murkomen kwa “kufutwa” kwake Bw Kimaiyo.
Wabunge hao Kangogo Bowen (Marakwet Mashariki), William Kisang (Marakwet Magharibi), Dkt James Murgor (Keiyo Kaskazini), Dkt Susan Chebet (Mbunge Mwanamke wa Kaunti), Gavana Alex Tolgos na aliyekuwa mbunge Francis Mutwol wamemsihi Rais Uhuru Kenyatta afikirie kujaza pengo hilo na mtu wa kutoka huko.
Bw Kimaiyo ambaye alistaafu mwezi uliopita, anatoka katika kaunti ya Elgeyo Marakwet.
Lakini wamebunge wamedai Seneta Murkomen alihusika na kuondolewa kwake afisini na wanamtaka aelezee kuhusu suala hilo kikamilifu.


