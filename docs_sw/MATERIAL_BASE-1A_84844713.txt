Tuache siasa za watu, tuangalie masuala
Apr 26, 2015

MOJAWAPO ya vitu ambavyo wakati mwingine vinakatisha tamaa sana unapofuatilia siasa za nchi yetu ni kuwa tunafuata sana watu. Ushabiki mkubwa wa kufuata watu unatusumbua kwani matokeo yake mara nyingi si mazuri. Siasa za kufuata watu ni siasa ambazo hazifai kuendelea kuzoelewa kwani matokeo yake mara zote ni mabaya.
Siasa za kufuata watu zinafuata ushabiki wa mtu kwa mtu mwingine. Mara nyingi – kama siyo zote – watu huvutiwa na mwanasiasa fulani ama kwa sababu ni rafiki yao au ni mtu ambaye anawafurahisha sana kiasi kwamba wanafumbia macho matatizo au upungufu wa mtu huyo kiasi kwamba wako tayari kukubali kuongozwa naye alimradi ni mwenzao. Siasa hizi hazijali sana masuala ambayo mtu anasimamia.
Hatari mojawapo na inaweza kuwa ni kubwa hasa kuelekea Uchaguzi Mkuu ni kuwa wapo watu kati yetu ambao hawajali sana wanasiasa wanasimamia nini au hata kuchunguza kile ambacho wanasema wanasimamia. Hawa watamfuata mtu au watasimama na mtu kwa sababu kutokusimama naye wanaweza kuona ni tatizo. Hawajali historia ya mtu huyo na hata wakisema wanajali hawajali historia yote isipokuwa ile ambayo wao wanaipenda.
Matokeo yake ni kuwa uchaguzi huu tunaweza kuingiza madarakani watu ambao wiki chache baadaye watakuwa kichekesho cha wapiga kura. Tayari tumeona kwenye Bunge lililopita kwa mfano baadhi ya wabunge hadi inabidi mtu ujiulize waliweza vipi kuchaguliwa kwenye majimbo yao. Wengine unaweza kusema ni kama kejeli kwa akili ya wapiga kura; kwamba wapiga kura walikuwa wamelewa ulevi gani kiasi cha kuchagua watu waliowachagua.
Wakati mwingine jibu ni rahisi sana; waliwachagua kwa sababu waliwapenda. Hawakujali kama ni viongozi wazuri au la. Walichojali ni kuwa kutokuwachagua ingeonekana kama kuwasaliti. Matokeo ya hili ni kuwa wanasiasa na hasa wanaotaka kugombea nafasi za uongozi wanajua udhaifu wetu huu; na hivyo hawaji kuzungumzia sera au masuala zaidi na badala yake watakuja na hoja za kuzungumzia watu.
Kwa mfano, wapo watu wanaipinga CCM si kwa sababu wanajua CCM inasimamia nini bali wanaipinga CCM kwa sababu hawawapendi wana CCM tu. Na wengine wanaweza wasiwapende baadhi ya wana CCM na hivyo kuchukia wana CCM wote. Hili ni kweli hata kwa upande mwingine. Kuna watu wanaichukia Chadema si kwa sababu ya mambo ambayo inasimamia bali wanaichukia kwa sababu hawawapendi watu walioko ndani ya chama hicho. Na hili unaweza kuliona hata kwa CUF, ACT – Wazalendo au vyama vingine vya siasa.
Matokeo yake ni kuwa siasa zetu zimekaa kiushabiki sana kwa watu. Mwanasiasa akiondoka au akichukua uamuzi fulani hatujali sana kama ni uamuzi sahihi au la bali kwa vile ni mtu tunayempenda basi tunajikuta tunalazimika kumuunga mkono kwani kutokufanya hivyo tutaonekana siyo mwenzetu. Hatari yake ni kuwa tunaanza kutengeneza ‘ufuasi wa watu’ badala ya ufuasi wa masuala. Siasa za namna hiyo ni za hatari sana. Ni za hatari kwa sababu kama mtu huyo akibadili msimamo basi na sisi itabidi tubadili msimamo au tukubaliane na msimamo wake kwani tukienda kinyume ni rahisi kuonekana hatumuungi mkono mtu.
Siasa za namna hiyo mar azote zina matokeo mabaya; zina matokeo mabaya kwa sababu kama hatusimamii kanuni au masuala ambayo yanaonesha jinsi gani tunasimamia kanuni na hivyo tunaamua kufuata watu basi tunaweza kujikuta tunazungushwa kama pia. Chukulia kwa mfano mwanasiasa anasimama na kusema jambo ambalo tunakubaliana naye halafu baadaye anabadilika juu ya jambo lile lile; je na sisi tunabadili? Wengine inabidi wabadili kwa sababu wanakubaliana na mabadiliko yale au wengine wanabadilika kwa sababu wasipobadilika watajikuta wanagongana na yale makubaliano ya kwanza.
Hili ni muhimu sana kufikiria hasa linapokuja suala la wagombea urais. Hivi tunawaunga mkono wagombea fulani kwa sababu gani hasa? Tunajua wanayosimamia? Wanasimamia nini? Wengine tunawaunga mkono kwa sababu wako kinyume na mgombea fulani; je hii ni sababu ya kutosha sisi kuwaunga wao mkono? Au tuwaunge mkono wale ambao tunakubaliana nao lakini katika kufanya hivyo tunapingana na wengine kwa sababu tu ya kuwaunga mkono wengine? Je tunaweza kuwaunga mkono watu kwa masuala bila ya kuwa na chuki – na hili ni tokeo kubwa la siasa za kufuata watu – na wale ambao hatuwaungi mkono?
Ni nasema ni tokeo kubwa sababu, badala ya kuchukulia kuwa tunachofanya ni siasa tumeanza kukubali mojawapo ya ‘kawaida’ za hatari kabisa – kutengeneza chuki. Kama hatukubaliani au kama sikuungi mkono basi maana yake ninakuchukia. Je ni lazima iwe hivyo? Bahati mbaya sana bado hatujatafuta tiba nzuri ya tatizo hili.


