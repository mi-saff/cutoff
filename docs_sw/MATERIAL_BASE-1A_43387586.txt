Clouds TV yapewa onyo kali

Imeandikwa na Lucy Michael

Imechapishwa: 04 Oktoba 2016

KAMATI ya Maudhui ya Mamlaka ya Mawasiliano Tanzania(TCRA), imetoa onyo kali kwa televisheni ya Clouds kwa kukiuka kanuni za huduma za utangazaji. 

Taarifa ya TCRA imesema pia imekifungia kwa miezi mitatu kuanzia leo kipindi chake cha Take One, pamoja na kutakiwa kukitathmini kwa lengo la kupata njia bora ya kukiendesha na kupeleka mapendekezo TCRA, kwa ajili ya kuridhia kabla ya kipindi hicho kufunguliwa.
Makamu Mwenyekiti wa Kamati hiyo, Joseph Mapunda amesema hayo jijini Dar es Salaam alipokuwa akitoa uamuzi wa kamati hiyo kuhusu lalamiko la ukiukaji wa kanuni za huduma za utangazaji kwa kituo hicho cha televisheni.
Agosti 9, mwaka huu kituo hicho kupitia kipindi chake cha Take One kilichorushwa hewani kati ya saa tatu na saa nne usiku na kurudiwa tena Agosti 10 saa saba had inane mchana, kilituhumiwa kutangaza maudhui yanayokiuka sheria na kanuni za utangazaji. 
Amesema mtangazaji wa kipindi hicho, Zamaradi Mketema alifanya mahojiano na Gift Stanford maarufu kwa jina la Gigy Money kwa kumuuliza maswali yaliyolenga masuala ya ngono na kumuongoza ataje majina ya wanaume aliofanya nao ngono jambo ambalo linaingilia uhuru wa masuala binafsi ya watu kinyume cha kanuni za huduma za utangazaji za mwaka 2005. 
"Aidha katika kipindi hicho mtangazaji hakutoa tahadhari kwa watazamaji hasa vijana na watoto kutojihusisha na tabia hiyo ya mhojiwa bali kilikuwa na mwelekeo wa kuhamasisha vitendo vya ngono na wala hakukuwepo maswali yaliyomuongoza mhojiwa kutahadharisha vijana na watoto kutojiingiza katika vitendo hivyo jambo linaloweza kuhamasisha wasichana wengine kufanya biashara ya ngono kwa madhumuni ya kujipatia pesa," alisema.
Mapunda amesisitiza kanuni za huduma za utangazaji zilizokiukwa kuwa ni ubora pamoja na staha, maadili ya jamii, kuepuka kuingilia faragha au maisha binafsi, kutoharibu ama kuchafua sifa za watu.


