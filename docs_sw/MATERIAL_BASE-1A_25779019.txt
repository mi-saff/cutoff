Kampeni dhidi ya mabusha na matende iungwe mkono

Imeandikwa na Mhariri

Imechapishwa: 26 Oktoba 2016

WAKAZI wa Dar es Salaam wameanza kumeza kinga tiba ya magonjwa ya mabusha, matende na minyoo.

Tunapongeza Wizara ya Afya, Maendeleo ya Jamii, Jinsia, Wazee na Watoto kwa kushirikiana na viongozi wa mkoa wa Dar es Salaam na wadau mbalimbali, kuendesha kampeni hiyo, itakayofanyika kwa siku tano hadi Oktoba 30, mwaka huu.
Tunaunga mkono wito wa Mratibu wa Taifa wa Magonjwa Yaliyokuwa Hayapewi Kipaumbele (NTDs), Dk Upendo Mwingira aliyesema kuwa watu wote wenye umri kuanzia miaka mitano na kuendelea, wameze dawa hizo.
Kama alivyosema Dk Mwingira, dawa hizo hazina madhara yoyote kwa binadamu, na kwamba Mamlaka ya Udhibiti wa Chakula na Dawa (TFDA) imeshazikagua na kuzithibitisha.
Tunahimiza wananchi wenye umri wa kuanzia miaka mitano na kuendelea, wajitokeze kwa wingi kumeza dawa hizo katika vituo vya afya na kwa watoa huduma katika maeneo mbalimbali ya Dar es Salaam, zitakapokuwa zikitolewa, kwa sababu magonjwa hayo ya mabusha, matende na minyoo ni hatari mno kutokana na madhara yake makubwa, kama vile kuathiri ini na ubongo.
Tunampongeza Mkuu wa Mkoa wa Dar es Salaam, Paul Makonda kwa kuzindua ugawaji wa tiba kinga ya magonjwa hayo jana katika Kituo cha Afya Buguruni, ambapo pia alionya mambo mengi kuhusu magonjwa hayo.
Kwa mujibu wa Makonda, asilimia 10 ya wakazi wa mkoa huo, wana maambukizi ya magonjwa ya matende na mabusha, ukilinganisha na mikoa mingine ambayo ni chini ya asilimia tano. Kiwango hicho ni kikubwa mno na kinatisha na lazima serikali na wadau waongeze nguvu, kuhakikisha magonjwa hayo yasiyopewa kipaumbele, yanatokomezwa katika mkoa huo, ambapo kwanza wale wote watakaobainika kuwa na ugonjwa huo, wafanyiwe upasuaji.
Jambo la kutia moyo ni kuwa watu takribani 4,000, ambao tayari wamebainika kuwa na magonjwa hayo, watafanyiwa upasuaji huo katika vituo vya upasuaji katika kila wilaya wiki hii. Tunapongeza waandaaji wa kampeni hiyo kwa kutenga vituo vingi, ambapo kwa mujibu wa Mganga Mkuu wa Mkoa, Dk Grace Maghembe, kuna jumla ya vituo 956 vya kudumu, vinavyotoa huduma hiyo na vituo 170 vya kuhamishika. 
Pia kila wizara na taasisi za serikali, zitawekewa vituo ili kuhakikisha wanamfikia kila mkazi wa mkoa huo na lengo ni kuwafikia wakazi milioni 4.5.
Tuache imani potofu kuwa mtu akinywa dawa hizo, hawezi kupata mtoto. Dawa hizo ni salama na zinafaa kwa matumizi ya binadamu.
Ugonjwa huo unaenezwa na mbu wa aina zote, hivyo tufanye usafi wa mazingira ili kuua mazalia ya mbu. Njia hiyo itatufanya tuwe salama na magonjwa hayo.
Wananchi jitokezeni kwa wingi kwa siku tano, kupambana na magonjwa hayo kwa kumeza tiba kinga.


