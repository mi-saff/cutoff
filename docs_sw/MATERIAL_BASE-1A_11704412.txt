
Mradi wazinduliwa kudhibiti mpaka Tanzania na Malawi Jul 19, 2012

KWA wananchi ambao mafuriko imekuwa sehemu ya maisha yao, na wakati mwingine wanabadilishwa uraia wao kwa nguvu ya mto, kwao mipango itayowawezesha kukabiliana na matatizo hayo ni ukombozi katika maisha yao.
Mafuriko ni miongoni mwa madhara yanayotokana na mabadiliko ya tabianchi, nchini moja ya maeneo yenye kukabiliwa na madhara haya mara kwa mara ni Wilaya ya Kyela mkoani Mbeya na katika nchi jirani ya Malawi ni Wilaya ya Karonga inayopakana na Kyela kwa upande wa Tanzania.
Taarifa kutoka serikali zote mbili, Malawi na Tanzania, zinaonyesha kuwa takribani watu 52,000 wanaoishi kwenye eneo la chini ya Bonde la Mto Songwe katika nchi zote mbili wamekuwa wakiathiriwa na mafuriko yanayotokea mara kwa mara kwenye eneo hilo.
Lakini pamoja na tatizo hilo la mafuriko, wananchi waishio eneo hilo la Bonde la Mto Songwe, chini, kwa pande zote za nchi mbili hizo wamekuwa wakikabiliwa na tatizo la kuhamishwa na makazi yao kunakosababishwa na tabia ya Mto Songwe ya kuhamahama nyakati za mvua za masika.
Tabia ya Mto Songwe kuhamahama njia, kwa miongo kadhaa sasa imezisumbua nchi hizi za Malawi na Tanzania, ambapo kwa kufanya hivyo wananchi wanaokuwa kwenye eneo lililohamishwa na mto hujikuta wakiwa upande wa pili wa nchi hizi, hivyo kuzua utata mwingine wa utaifa wao, kwamba je, ni ule wa awali au huu mpya uliolazimishwa na mto.
Wataalamu wa elimu ya mazingira wanabainisha kwamba tabia ya mto huo kubadili njia imechangiwa zaidi na uharibifu wa mazingira ya mto huo, ikiwa ni pamoja na ukataji miti, ukataji wa magugu na uoto wa asili kwenye kingo za mto na kilimo cha mazao hadi kwenye kingo za mto.
Inaelezwa kuwa shughuli hizo za wanadamu zimesababisha kingo za mto huo kuwa wazi hivyo kurahisisha mmomonyoko wa udongo ambapo nguvu ya maji wakati wa mvua za masika huwezesha kubadili mkondo wake na kuingia zaidi, aidha Tanzania au Malawi.
Wananchi wa pande zote mbili wamekuwa hawana uhakika wa maisha yao, hususani msimu wa mvua za masika unapowadia, na zaidi ya hapo hawaelewi hata matukio yatayowakabili katika msimu wa mvua unaofuata, kwa miaka yote hiyo wamekuwa wakishi kwa kutegemea kudra ya Mwenyezi Mungu.
Wakati wananchi wakiwa katika mkanganyiko huo, serikali za Malawi na Tanzania, zimekuja na utatuzi wa matatizo hayo yanayowakabili wananchi wake pamoja na lile la mpaka wa nchi hizo mbili, ni hatua ya kuanzisha mpango wa pamoja wa Maendeleo ya Bonde la Mto Songwe.
Pamoja na lengo kuu la mpango huo lilikuwa kuimarisha mpaka wa nchi mbili hizo ambao ni Mto Songwe ili kuepukana na kubadilikabadilika kunakosababishwa na tabia ya mto huo ya kuhamahama, mpango huo pia utakuwa na manufaa zaidi, ya kiuchumi na kijamii, kwa wananchi waishio kwenye bonde kwa pande za nchi zote hizo mbili.
Tayari hatua kadhaa zimekwishakutekelezwa na serikali mbili hizo tangu kuanzishwa kwa mchakato wake hapo mwaka 2001, ulipofanyika upembuzi yakinifu, uliotekelezwa kwa ufadhili wa nchi ya Norway kupitia shirika lake la NORPLAN.
Nchi hizo hivi sasa zimeenda mbali zaidi ambapo Jumatatu ya juma hili katika Mji wa Kyela, zilizindua Upembuzi wa Kina wa Mradi wa Maendeleo wa Mto Songwe, ambao utatekelezwa katika kipindi cha miaka miwili, kuanzia 2012 hadi 2014.
Waziri wa Uchukuzi, Dr Harrison Mwakyembe aliuelezea umuhimu wa mradi huo kuwa mkombozi kwa wananchi wanaoishi kwenye Bonde hilo la Mto Songwe, ambao kwa miongo mingi wamekabiliwa na mafuriko pamoja na kuendesha kilimo kisicho na tija.
Mradi huo wa Bonde la Mto Songwe unatarajiwa kuleta mabadiliko katika maendeleo ya kiuchumi, kijamii na maisha ya wananchi hao kwa ujumla.
Dk. Mwakyembe anakitaja kichocheo cha mabadiliko katika maisha ya wananchi hao kuwa ni uwekezaji katika miradi ya kiuchumi pamoja na kuwapo kwa mazingira mazuri katika matumizi ya maji katika bonde hilo.
Mazungumzo kati ya nchi mbili hizi kuhusu namna ya kutatua matatizo yanayozikabili nchi hizo kwenye Bonde la Mto Songwe yalianza kwenye miaka ya sabini ambapo mambo kadhaa ya msingi yalitekelezwa ikiwamo makubaliano, upembuzi yakinifu wa mradi, uwekaji sahihi MoU kuhusu utekelezaji wa mradi huo na utafutaji fedha.
Awali, uzinduzi huo ulikuwa ufanywe na Waziri wa Maji, Prof Jumanne Maghembe ambaye alikwama mkoani Katavi inakoelezwa alienda kushiriki katika shughuli za kichama.
Hata hivyo, Waziri Maghembe alifika jioni wakati shughuli za uzinduzi zikiwa zimemalizika hivyo kuendelea na shughuli nyingine ikiwamo kutoa visima vita vya maji vyenye thamani ya shilingi milioni 60 kwa wananchi wa Kata ya Mungano.
Madhumuni ya mradi Katibu Mkuu, Wizara ya Maji, Christopher Sayi alitaja madhumuni ya msingi ya mradi huo kuwa ni kudhibiti kuhamahama kwa maji ya Mto Songwe ambao ndio unaotumika kama mpaka wa nchi mbili hizo, Malawi na Tanzania, na kwamba udhibiti huo utasaidia kuimarisha mpaka wa nchi mbili hizo (boarder stabilization).
Katika taarifa yake wakati wa uzinduzi wa mradi huo mjini Kyela, Mhandisi Sayi alitaja madhumuni mengine kuwa ni kudhibiti mafuriko ambayo kwa miongo kadhaa sasa yamekuwa yakiwatesa wananchi waishio katika ukanda wa chini wa Bonde la Mto Songwe.
Kwa mujibu wa taarifa ya kitaalamu ya mradi huo, yatajengwa mabwawa matatu makubwa katika maeneo matatu tofauti, ambayo yatakusanya maji kutoka Mto Songwe.
Katika taarifa hiyo ya wataalamu inabaishwa kwamba, ujenzi wa mabwawa hayo matatu utaongeza faida za mradi kwa wananchi waishio kwenye Bonde hilo la Mto Songwe, ambazo ni pamoja na uzalishaji wa umeme, kilimo cha umwagiliaji na shughuli za uvuvi.
Faida za ziada kutokana na mradi huo ni pamoja kuboreshwa kwa barabara, kuchochea shughuli za utalii na hifadhi ya mazingira ya Bonde la Mto Songwe.
Mhandisi Sayi alibainisha kuwa kinachofanyika katika hatua hiyo ya mradi iliyozinduliwa juzi ni upembuzi wa kina wa mradi na kwamba lengo kuu likiwa kuwaondolea umasikini wananchi waishio kwenye bonde hilo.
Mtazamo wa wafadhi wa mradi Upembuzi wa kina wa mradi huo unatekelezwa kwa ufadhili wa Kitengo cha Maji cha Benki ya Maendeleo ya Afrika (African Water Facility- AWF through African Development Bank-ADB), iliyotoa Euro 3, 549,000 na New Partnership for Africaâ€™s Development Infrastructure Project Facility (NEPAD-IPPF) iliyotoa Euro 1,226,295, ambapo nchi wanufaikaji, Tanzania inachangia Euro 596,610 na Malawi Euro 407,610.
Mwakilishi wa AFDB, Daniel Verdeil anauelezea umuhimu wa mradi huo kuwa ni zaidi ya udhibiti wa mpaka na kwamba unaendana na Mpango wa Maendeleo ya Kijani uliozinduliwa na Umoja wa Mataifa hivi karibuni.
Verdeil ambaye ni mtaalamu wa usimamizi wa rasilimali maji wa AFDB, anasema Mradi wa Maendeleo ya Mto Songwe utasaidia pia katika kukabiliana na mabadiliko ya tabianchi na utachochea maendeleo zaidi kupitia miradi ya umeme, kilimo, uvuvi na utapanua zaidi ajira.
Anaitaja miradi ya uzalishaji umeme kwamba inahusika moja kwa moja na mabadiliko ya tabianchi ambapo itasaidia udhibiti wa uzalishaji hewa zenye sumu (greenhouse gases), kwa wananchi kupunguza utegemezi kwenye kuni na mafuta katika matumizi ya nishati.
Verdeil anaitaja miradi ya kilimo cha umwagiliaji kuwa itawawezesha wananchi waishio kwenye bonde hilo kukabiliana na mabadiliko ya tabianchi kutokana na kilimo hicho kuwa moja ya mkakati wa kupunguza madhara yatokanayo na ukame pamoja na mafuriko.
Pamoja na mtazamo chanya wa wafadhili kuhusu mradi huo, Waziri wa Maendeleo ya Maji na Umwagiliaji wa Malawi, Ritchie Muheya alisihi Benki ya Maendeleo ya Afrika kuendelea kupokea maombi ya nchi mbili hizi juu ya mradi huo hadi pale malengo yake yatakapokamilika.
Alisema, mradi huo ni ishara ya mahusiano makubwa yaliyopo kati ya nchi mbili hizo.
Mkuu wa Mkoa wa Mbeya, Abbas Kandoro kwa upande wake alibainisha kuwa mradi huo unawanufaisha zaidi wananchi wa mkoa wake kutokana na wilaya tano kati ya saba za mkoa huo kuwemo kwenye mradi.
Wilaya hizo zimetajwa kuwa ni pamoja na Kyela, Ileje, Mbeya Vijijini, Mbozi na Rugwe na kutokana na ukweli huo Kandoro amewasihi wananchi katika wilaya hizo kuwa washiriki wazuri kufanikisha mradi huo, na kuepuka kuanzisha migogoro isiyo na tija.
Tayari wananchi, hususani wilayani Kyela wameanza kupata matumaini katika kukabiliana na mafuriko ambayo ni miongoni mwa madhara yatokanayo na mabadiliko ya tabianchi, pamoja na tabia ya Mto Songwe kuwahamisha utaifa kila msimu wa mvua za masika.


