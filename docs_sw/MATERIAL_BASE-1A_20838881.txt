
Wajawazito 1,459 Simiyu wakutwa na VVU

December 16, 2016

WAJAWAZITO 1,459 kutoka wilaya tano mkoani Simiyu wamebainika kuwa na maambukizi ya Virusi vya UKIMWI(VVU) ambao ni sawa na asilimia 1.6. 
Takwimu hizo zimetolewa jana na Mganga Mkuu wa Mkoa huo, Mageda Kihulya, katika uzinduzi kampeni ya huduma jumuishi na kuzuia maambukizi ya VVU mkoani humo kupitia mradi ulio chini ya Shirika lisilo la kiserikali AMREF Health Africa kwa kushirikiana na Serikali. Kwa mujibu wa Kihulya, wajawazito hao ni wale waliokuwa wakihudhuria kliniki ambao walipimwa afya zao ili kutekeleza mpango wa kuzuia maambukizi ya VVU kutoka kwa mama kwenda kwa mtoto.
Kihulya alisema wajawazito hao walipimwa afya zao kipindi cha Januari hadi Desemba, mwaka huu.
“Wajawazito 92,964 walipimwa walipofika kwenye zahanati na vituo vya afya kwa ajili ya huduma za kliniki, katika kipindi hicho, wananchi 262,862 mkoani Simiyu walipata ushauri nasaha na upimaji afya zao…kati yao 8,631 walibainika na maambukizi ya VVU ikiwa ni asilimia 3.3, chini ya kiwango cha kitaifa 5.1.
“Serikali ya Mkoa imeendelea kutekeleza mikakati mbalimbali ili kuhakikisha maambukizi yanapungua,” alisema.
Alihitaja mikakati hiyo kuwa ni huduma za ushauri nasaha, upimaji, tohara kwa wanaume, tiba mseto kwa magonjwa ya ngono na via vya uzazi, huduma za utambuzi wa maambukizi kwa watoto wachanga, tiba na matunzo kwa wagonjwa.
Kwa upande wake, mgeni rasmi katika uzinduzi wa kampeni hiyo, Katibu Tawala Mkoa huo, Jumanne Sagini alisema kampeni hiyo itatakelezwa Mkoa mzima katika Wilaya ifikapo Juni,2017.
Aliongeza kuwa, hadi kufikia Desemba 30, mwaka huu, zaidi ya watu 6,000 watafikiwa na kampeni hiyo, huduma za upimaji bure afya zao zitatolewa pamoja na kupewa ushauri nasaha.


