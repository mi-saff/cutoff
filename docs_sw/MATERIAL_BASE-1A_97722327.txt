
Wanawake Japan waachana na mapenzi?
Nov 28, 2016

Wanawake Japan waachana na mapenzi?
Wakati Ayumi Saito alipoachana na rafiki yake wa kiume alikuwa na umri wa miaka 22.

Lakini mkazi huyo wa jiji la Tokyo alipata njia mbadala na rahisi ya kujaza nafasi iliyoachwa wazi na mpenzi wake huyo. Alipakua mchezo unaohusiana na mapenzi kwenye simu yake, na kuwa miongoni mwa mamilioni ya wanawake nchini humo ambao wameamua kubadili maisha yao halisi ya kimapenzi kuwa maisha ya ndoto. 

“Nilikuwa mpweke,” anasema Saito, ambaye sasa ana miaka 31. “Wanaume wa Kijapan wana aibu na sio wazuri katika kuwasifu wanawake. Lakini wasichana wanataka kusikia neno ‘Nakupenda’.”

Marafiki wa kiume aliowapata kwenye michezo kama “Metro PD: Close To You” – ambayo inamwonyesha mpelelezi wa kike akipata mapenzi yanayobadili kabisa maisha yake wakati akipambana na ujambazi – walifanya mambo yote ambayo rafiki wake wa kiume wa zamani hajawahi kumfanyia.

“Nikiwa nimechoka mwisho wa siku, kabla ya kulala, nilipata faraja kusikia sauti yake tamu nay a upole,” aliliambia shirika la habari la Marekani la CNN.

Saito sio mtu tofauti.

Mwaka 2014, sekta ya michezo ya mapenzi nchini Japan ilikuwa na thamani ya dola za Kimarekani 130 milioni.

Katika jamii ambayo asilimia 44.2 ya wanawake – karibu nusu ya wale ambao hawana wenza wakiwa na umri kati ya miaka 18 na 34 – bado ni bikra, sekta hii inaonekana imeingia kwenye tamaa za ndani kabisa za watu hawa huko Japan.

Kuzaliwa kwa michezo ya mapenzi

Michezo hiyo ya mapenzi ilianza kujitokeza nchini Japan mwaka 1980. Ikiwa inafahamika kwa jina la “bishoujo” mara nyingi imekuwa na mhusika mkuu wa kiume akiwa anamfuatilia mhusika wa kike mrembo.

Mwaka 1994, timu ya wanawake wataalamu wa lugha za kompyuta wa kampuni ya michezo ya Koei walivunja utamaduni uliozoeleka na kuanzisha mchezo wa kwanza wa mapenzi ya wanawake, “Angelique”. Mchezo huo unahusiana na msichana mdogo ambaye anatarajiwa kuwa “Malkia wa Ulimwengu”, kuchagua mpenzi wake sahihi, ulipata mafanikio makubwa.

Mfanyabiashara Nanako Higashi na mumewe, Yuzi Tsutani, waliona nafasi katika biashara hii yenye faida kubwa. Japan ni soko la pili kubwa duniani kwa michezo ya simu, ikiwa na thamani ya dola za kimarekani 6.5 bilioni ya mauzo mwaka 2016, kulingana na jarida la Global Games Market Report. 

Katikati ya miaka ya 2000 wawili hao walianzisha biashara ya michezo, Voltage, kwa ajili ya wanawake.

“Karibu wanawake wote wana msongo wa mawazo,” anasema Higashi. “Tulitaka tuwape kitu.” Hilo lilikuja kuwa ni mkakati muafaka wa biashara.

Leo, Voltage inaongoza duniani kwa michezo ya mapenzi kwa wanawake.


