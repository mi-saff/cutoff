Elimisheni jamii malengo ya milenia-Wanavyuo waaswa

Imeandikwa na Joachim Nyambo, Mbeya

Imechapishwa: 02 Desemba 2016

WANAFUNZI wa vyuo vikuu wameaswa kuwa mabalozi wazuri kwa kuipa jamii elimu ya malengo endelevu ya milenia, ili kuiwezesha kuyatambua na kushiriki kuyafanyia kazi.

Rai hiyo ilitolewa na Mkuu wa Umoja wa Mataifa (UN) na Mkurugenzi wa Shirika la Maendeleo la Umoja wa Mataifa (UNDP) Tanzania, Alvaro Rodriguez, kwenye warsha ya utambulishaji wa malengo 17 endelevu ya milenia kwa wanafunzi wa Chuo Kikuu cha Theofilo Kisanji (TEKU) cha Mbeya.
Rodriguez alisema wanachuo wanayo nafasi kubwa ya kueneza elimu ya malengo ya milenia iwapo wataamua kuiwezesha jamii kuyafahamu na hivyo itakuwa rahisi kwa wadau kuweza kuyafanyia kazi malengo hayo na hatimaye kiu ya dunia ya kufanikisha jambo hilo ikafikiwa. 
Moja ya malengo aliyosisitiza kuyafikisha kwa jamii ni pamoja na mabadiliko ya hali ya hewa aliyosema ni lazima jamii ishirikishwe katika suala la utunzaji mazingira ili kuepuka athari mbaya zinazoendelea kutokea siku hadi siku kutokana na uharibifu unaofanyika.
Alisema ni jambo muhimu jamii ikatambua umuhimu wa kutunza mazingira, kwa kuwa kufanya hivyo kutawezesha kupunguza kwa kasi ya mabadiliko ya tabia nchi jambo ambalo litakuwa na faida kubwa kwa kizazi cha sasa na kijacho.
“Mabadiliko ya tabia ya nchi yana athari kwa kizazi cha sasa na kijacho. Jamii lazima itambue umuhimu wa kutunza mazingira na ili itambue umuhimu huu ni lazima watu walio na uelewa waende kutambulisha mipango ya kidunia iliyopo.
Wanafunzi mnaliweza hili kwa kuwa mnatoka katika jamii,” alisema Rodriguez.


