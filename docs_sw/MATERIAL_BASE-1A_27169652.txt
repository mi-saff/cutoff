
Idadi ya watu wauguao Ebola Liberia yapungua
Na AFP
Ebola GENEVA, Uswizi KIWANGO cha maambukizi mapya ya ugonjwa wa Ebola kinaonekana kupungua katika taifa la Liberia, lakini janga hilo bado lipo, Shirika la Afya Ulimwenguni (WHO) lilisema Jumatano.
“Ingawa ugonjwa huo bado ni tishio la maisha nchini Liberia, viwango vya maambuzi vinapungua,” Naibu Mkurugenzi wa WHO Bruce Aylward aliambia maripota jijini Geneva.
“Kuna ishara kwamba mataifa yaliyoathirika na ugonjwa huu yanaweza kujitoa kutoka janga hili,” alisema.
Aylward alikuwa mwepesi kuongeza kuwa huenda kauli yake ikafasiriwa vibaya na baadhi ya watu kuanza kufikiri kuwa Ebola imedhibitiwa Liberia. Alisema dhana kama hiyo haifai kuwepo kwani awali maambukizi yalipungua lakini yakaongezeka baada ya siku kadha.
Jumatano juma lijalo WHO litachapisha idadi ya vifo vilivyotokana na mkurupuko wa Ebola ambao umeathiri mataifa kadha ya Afrika Magharibi huku idadi hiyo ikitarajiwa kupita watu 5,000. Mataifa ya Guinea, Liberia na Sierra Leone ndio yameathirika zaidi.
Wakati huo huo, Amerika imeamuru kuwa majeshi yake yanayorejea nyumbani kutoka Afrika Magharibi yatengwe kwa muda wa siku 21. Haya yanajiri huku mzozo ukikumba juhudi za Amerika za kuzuia kuenea kwa Ebola.
Na AFP Hatua hiyo imeibua mgawanyiko kati ya majeshi ya Amerika na asasi zingine za Serikali huku hisia zikishamiri kwamba wanajeshi wanawekewa masharti magumu kuliko yale yanayowekewa wahudumu wa afya.
Aylward alisema visa vya maambukizi ya Ebola vimeongeza hadi kufikia 13, 703 kutoka visa 10,000 vilivyoripotiwa na WHO Jumamosi.
Lakini alisisitiza kuwa ongezeko hilo linatokana na hatua ya kujumuishwa, katika takwimu hiyo, idadi vya visa ambavyo, awali havikuwa vimeripotiwa.
Idadi kubwa ya vifo viliripotiwa katika mataifa matatu yanayoathiriwa na janga hilo.
Liberia ilishuhudia visa 6,535, Sierra Leo ilikuwa na visa 5,235 na Guinea,ambako ugonjwa huo ulitokea mwishoni mwa mwaka jana ilishuhudia visa 1,906, alisema.
Katika taifa jirani la Mali, ambako msichana wa miaka miwili alifariki kutokana na Ebola baada ya kusafiri kwa basi kutoka Guinea, halijagundua maambukizi yoyote mapya, aliongeza.
Aylward alisema kuwa data kutoka vianzo tofauti- vikiwemo makundi ya kutayarisha mazishi na vituo vya matibabu, ilionyesha kuwa idadi ya watu wanaolazwa hospitali kwa kuugua Ebola inapungua katika maeneo mbali mbali nchini Liberia. 


