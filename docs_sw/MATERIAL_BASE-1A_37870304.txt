
Wasiojiweza Kelema wapewa mashuka 51

Imeandikwa na Sifa Lubasi, Chemba

Imechapishwa: 30 Oktoba 2016

WAZEE wasiojiweza wa kijiji cha Kelema Balai wilayani Chemba wamepata msaada wa mashuka yapatayo 51 yenye thamani ya Sh 500,000. 

Mashuka hayo yametolewa na Shirika la Hifadhi ya Jamii la NSSF Mkoa wa Dodoma.
Msaada huo ulikabidhiwa kwa Katibu wa Shirika la Saidia Wazee Tanzania (SAWATA) Mkoa wa Dodoma, Oswin Kachenje kwa niaba ya wazee hao siku ya upimaji wa afya iliyoambatana na ugawaji wa miwani ya kusomea iliyofanyika kimkoa katika kijiji cha Kelema Balai.
Kaimu Meneja wa NSSF Mkoa wa Dodoma, Maneno Mpogole, alisema kuwa pamoja na shughuli mbalimbali zinazofanywa za kimaendeleo pia, shirika hilo husaidia wenye shida katika jamii. 
“Tumegundua kwenye kijiji hiki kuna jumla ya wazee 306 pamoja na kuwa wanapatiwa huduma ya tiba ya afya, lakini tumeona pia tuwapatie mashuka na maforonya haya 51, ni imani yetu kuwa yatawasaidia,” alisema.


