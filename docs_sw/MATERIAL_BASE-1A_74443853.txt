
Madereva 100 Tarime, Rorya wana leseni feki

Imeandikwa na Samson Chacha, Tarime

Imechapishwa: 07 Desemba 2016

MADEREVA zaidi ya 100 wamebainika kuwa na leseni bandia za udereva wilayani Tarime na Rorya mkoani Mara. Baada ya msako wa Polisi ambao unaendelea, wengi wa madereva wenye leseni bandia wameegesha magari waliokuwa wakiyaendesha lakini baadhi huyaendesha nyakati za usiku. 

Mkuu wa Kikosi cha Usalama Barabarani, Mkoa wa Polisi wa Tarime/Rorya, Joseph Bukombe alisema walikagua leseni za madereva zaidi ya 100 na kubaini hazimo katika mfumo wa kompyuta wa Mamlaka ya Mapato Tanzania (TRA).
Pamoja na kubaini hilo, pia waligundua hawajapitia mafunzo ya udereva katika vyuo vya ufundi Veta au vinavyotambulika.
Bukombe alisema,‚Äù Tumebaini madereva walevi, wenye leseni bandia, wasiozingatia Sheria za Usalama barabarani zikiwemo kuendesha kwa mwendo kasi.
Kutokuwa na vifaa vya kuzuia moto na bima na kuwahimiza na kuelimisha abiria kutoa taarifa kwa vyombo husika mara wanapogundua dereva wao amelewa ama anaendesha mwendo kasi wa kuhatarisha maisha yao".
Alisema madereva hao ni wanaoendesha magari madogo ya abiria kati ya miji na vijiji vya Sirari hadi Tarime, Nyamongo hadi Tarime, Nyamwaga hadi Tarime, Mugumu hadi Tarime, Utegi hadi Tarime na Tarime hadi Shirati na Utegi hadi Kinesi. 
Alisema wana taarifa kuwa madereva wamekimbia magari na wanayaendesha usiku na kuwataka kujua kuwa kazi ya uhakiki ni endelevu na kuwataka wenye leseni feki waende wakasome Veta ili kuondoa usumbufu kwani watachukuliwa hatua.


