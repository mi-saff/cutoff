
DNA yaonyesha Sonko si baba ya mtoto wa Kwale
Na FAROUK MWABEGE
UCHUNGUZI wa maabara ya serikali umebainisha kuwa Seneta wa Nairobi, Bw Mike Sonko si baba halisi wa mtoto anayedaiwa kumzaa na mwanamke mmoja katika Kaunti ya Kwale.
Hii ilibainika jana kwenye kesi ambapo mwanamke mmoja amewasilisha kesi dhidi ya seneta huyo akidai Bw Sonko alazimishwe kutunza mtoto anayedai walizaa naye.
Ripoti ya maabara ya serikali ya Mombasa iliyotiwa sahihi na Bw George Ogunda iliwasilishwa kortini jana na kueleza kuwa mtoto huyo si wa Bw Sonko.
Hata hivyo, wakili wa mlalamishi, Bw Leonard Shimaka alipinga vikali matokeo ya uchunguzi huo.
Mbele ya Hakimu Mkazi wa Kwale, Bi Christine Njagi, Bw Shimaka alisema kuwa uchunguzi huo haukufanyika kwa njia ifaayo.
“Uhalali wa matokeo haya ungebainika iwapo tu mama ya watoto hao angehusishwa kikamilifu katika zoezi hilo,” akasema Bw Shimaka.
Wakili huyo alifichua kuwa Seneta huyo aliwachukua watoto hao walipokuwa wametoka shuleni na kwenda nao katika hoteli moja mjini Mombasa ambako zoezi hilo lilifanyika. 
Alieleza kuwa hali hiyo ni ya kutiliwa shaka haswa ikizingatiwa kuwa ni mtoto mmoja pekee aliyefanyiwa uchunguzi huo na daktari wa kibinafsi.
“Matokeo haya yana tashwishi. Hivyo basi ni ombi langu kwamba zoezi hili lirudiwe upya ili tuweze kuokoa muda wa mahakama hii,” akasema Bw Shimaka.
Alipendekeza zoezi hilo lifanywe upya katika hospitali ya Path Care mjini Mombasa na kuhusisha pande zote husika.
“Uadilifu wa hospitali ya Path Care ni wa hali ya juu na matokeo hayo yatawasilishwa katika mahakama hii moja kwa moja,” akasema wakili huyo.
Wakili huyo pia aliwasilisha ombi la kumtaka Seneta huyo aendelee kuwatunza watoto hao kwa kuwanunulia chakula cha thamani ya Sh15,000 kila mwezi katika duka la Nakumatt eneo la Ukunda na pia kuwalipia karo ya shule hadi kesi hiyo itakapokamilika.
Wakili wa Seneta huyo, Bi Lydiah Kwamboka alikubaliana na ombi hilo lakini akikanusha vikali madai kuwa uchunguzi huo wa DNA ulifanyika kwa njia isiyokuwa halali.
“Uchunguzi huo ulifanyika hospitalini na kuzingatia vigezo vyote muhimu,” akasema Bi Kwamboka. 
Kesi hiyo itasikilizwa Disemba 17.


