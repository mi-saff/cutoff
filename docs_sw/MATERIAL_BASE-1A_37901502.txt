
Tiketi za kielektroniki kuanzia kwa Simba, Yanga

Imeandikwa na Basil

Imechapishwa: 18 Septemba 2016

TIKETI za kielektroniki zitaanza kutumika rasmi katika mchezo wa mahasimu wa soka nchini Simba na Yanga Oktoba Mosi mwaka huu. 

Akizungumza ofisini kwake Dar es Salaam jana Waziri wa Habari, Utamaduni, Sanaa na Michezo, Nape Nnauye alisema kuwa tiketi hizo zitafanyiwa majaribio katika mchezo wa Septemba 25 ambao utakutanisha wabunge wa Simba na Yanga.
“Kuna mechi za kirafiki kuchangia waathirika wa tetemeko la ardhi mkoani Kagera, itakutanisha Bongo Movie na Bongo Fleva, Wabunge wa Simba na Yanga na tiketi za elektroniki ndio tutazifanyia majaribio kwa mara ya kwanza katika michezo hiyo.
“Kila kitu kimekamilika na baada ya majaribio hayo, kuanzia pambano la Simba na Yanga tiketi hizo zitaanza kutumika rasmi zitasaidia kuminya mianya ya wapigaji, (wezi wa mapato) mapato ya milangoni yameibwa kwa kipindi kirefu sana,” alisisitiza Nape.
Jumapili ya Septemba 11, 2016 Waziri Nape alizindua rasmi matumizi ya tiketi hizo katika Uwanja wa Taifa. Mfumo huo ni agizo la Waziri Mkuu, Kassim Majaliwa kuhusu udhibiti wa mapato kwenye viingilio vya mlangoni ambapo ni mfumo utakaomtaka shabiki kuwa na kadi mfano wa zile za ATM itakayomuwezesha kufanya manunuzi/malipo akiwa pia na uwezo wa kununua tiketi za mechi atakazopenda kupitia kadi hiyo hiyo.
Miongoni mwa waliopewa kadi za kuingilia uwanjani ni Waziri Nape, Rais John Magufuli na Makamu wake Samia Suluhu Hassan ikiwa ni uhamasishaji ambapo smartcard hiyo itatolewa bure kwa shabiki na baada ya hapo ataanza kuingia nayo uwanjani baada ya kuiwekea fedha.
Faida nyingine ya mfumo huo ni kuwa hakutakuwa tena na utaratibu wa kugawanya mapato kwa njia ya mkono kwenda katika taasisi husika ila ukikata tiketi asilimia za mgawanyo zitakuwa zinafanywa kiteknolojia zaidi kwenda TFF, TRA, BMT na sehemu nyingine zinazohusika.


