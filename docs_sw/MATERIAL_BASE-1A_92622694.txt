Msanii nguli wa filamu afariki dunia

Imeandikwa na Mwandishi Wetu

Imechapishwa: 25 Oktoba 2016

MSANII wa filamu nchini, Haji Jumbe au Mr Benson amefariki dunia jana na kutarajiwa kuzikwa leo kwao Bagamoyo mkoani Pwani.

Jumbe ambaye katika filamu ya Siri ya Familia amekuwa akiigiza kama Mr Benson, alifariki katika hospitali ya Kinondoni baada ya kuugua tumbo kwa muda mfupi.
Kwa mujibu wa Katibu Mtendaji wa Bodi ya Filamu Tanzania, Joyce Fisoo, tamthiliya ya Siri ya Familia inarushwa kila Jumatatu na Kituo cha Televisheni cha EATV kuanzia saa 12:30 jioni.
Mr Benson ameigiza kama mume aliyesalitiwa na mke wake, ambapo aliamini kuwa ana mtoto mkubwa, kumbe mke wake alimsaliti na rafiki yake.
Alisema kuwa Bodi ya Filamu Tanzania imepokea kwa masikitiko makubwa taarifa ya kifo cha msanii huyo nguli kilichotokea katika hospitali hiyo maarufu kama kwa Dk Mvungi, Kinondoni, Dar es Salaam.
Jumbe ni miongoni mwa waigizaji nguli ambaye mchango wake utaendelea kukumbukwa sana.
Baadhi ya kazi zake nyingine alizofanya ni pamoja na Siri ya Mama, Kelele, Kaone Jiwe na nyingine nyingi. Bwana ametoa na Bwana ametwaa, Jina la Bwana lihimidiwe.


