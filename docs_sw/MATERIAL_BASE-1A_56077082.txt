
Usonji waiumiza Tanzania

Imeandikwa na Mwandishi Wetu

Imechapishwa: 17 Oktoba 2016

TANZANIA bado inakabiliwa na changamoto kubwa ya kukabiliana na ugonjwa wa usonji ambao wengi hawautibu kutokana na kutoelewa dalili zake, imefahamika.
Hilo lilielezwa na Mkuu wa Chama cha Watu Wenye Usonji Kitaifa (NAPA-T), Dk Stella Rwezaula katika mkutano na waandishi wa habari.

“Dalili za usonji bado hazijafahamika vizuri kwa wazazi na walimu nchini hivi wanashindwa kuutibu ugonjwa huu au kupata msaada wa kitaalamu kwani ni ugonjwa ambao una mambo mengi yanayoathiri namna mtu anavyowasiliana na mara nyingi huwa na tabia ya kufanya vitu kwa kurudia rudia bila kukusudia,” alisema.
Alisema kwa mwaka huu, Kituo cha Afya cha Lotus (LHC) ambacho sio cha serikali na kinafanya kazi za kusaidia watoto wenye mahitaji maalumu, kimeifadhili NAPA-T kufanya warsha inayolenga kutoa elimu kuhusu usonji na warsha hii itawaleta pamoja washiriki takribani 100 kutoka sekta binafsi na za kiserikali.
Alisema mojawapo ya kazi za NAPA-T kwa kushirikiana na LHC ni kutoa elimu na mafunzo ya kutosha kuhusu ugonjwa huu ikiwemo katika Serikali za Mitaa na Serikali Kuu.
Mkurugenzi Mtendaji wa LHC, Dialla Kassam alisema wanajivunia kufanya kazi na NAPA-T na kumshukuru mfadhili kutoka Uingereza, Kevin Baskerville ambaye ni mtaalamu wa ugonjwa huu wa usonji, kwa msaada wake kwani amekuwa akija Tanzania mara kwa mara kutoa mafunzo na elimu kuhusu usonji.
“Kupitia warsha iliyoandaliwa na LHC mwaka jana, International School of Tanganyika (IST) ilishirikiana na Shule ya Msimbazi Mseto ya watoto wenye mahitaji maalumu na watoto wa Msimbazi Mseto sasa wanaruhusiwa kwenda IST kuogelea mara moja kwa wiki,” alisema na kuongeza kuwa LHC inafanya kila jitihada kuunganisha shule zenye mahitaji maalumu na shule za serikali.
Alisema LHC pia imekuwa ikitoa msaada kwa Shule ya Watu wenye Usonji ya Mbuyuni kwa kupitia wataalamu wa kujitolea kutoka pembe zote za dunia na kusimamiwa na LHC ambayo pia hutoa rasilimali za elimu kwa shule hiyo.
Alisema LHC pia inafanya kazi kwa karibu na Hospitali ya Taifa ya Muhimbili hasa kitengo cha watu wenye matatizo ya akili, ili kutafuta wafadhili ili kuanzisha kituo cha kwanza kabisa cha watu wenye mahitaji maalumu nchini.
Kituo hicho kitakuwa na wataalamu wa kutosha ambao watakabiliana na matatizo mbalimbali ya kiakili ikiwemo usonji.
Baadhi ya dalili za usonji ni mtoto kutoweza kumtazama mtu machoni, kutoitika wakati anaitwa, kushindwa kucheza na watoto wenzake wenye umri sawa, kushindwa kuwasiliana na wenzake, kukataa kubebwa na kukumbatiwa, kutamani kuwa peke yake muda wote na kushindwa kuonesha au kuelewa hisia mbalimbali.
Dalili nyingine ni tabia ya kubadilikabadilika, kuwa mgomvi, kutopenda mabadiliko, kuchelewa kuzungumza, kurudiarudia mambo fulani kama vile kutikisa kichwa, kuchezesha mikono, kunyatanyata na kuzungukazunguka.


