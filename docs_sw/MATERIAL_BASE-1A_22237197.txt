
Mbunge EAC ataka wakulima waendelezwe

Imeandikwa na Khatib Suleiman, Zanzibar

Imechapishwa: 13 Oktoba 2016

VIONGOZI wa Nchi za Jumuiya ya Afrika ya Mashariki, wametakiwa kuupa kipaumbele utekelezaji wa sera za kuendeleza wakulima wadogo na wafugaji, ili wapige hatua katika maendeelo na kumaliza umasikini. 

Hayo yalisemwa na Mbunge wa Bunge la Afrika ya Mashariki kutoka Rwanda, Patrician Hajabakiga, wakati akiwalisha ripoti ya Kamati ya Bunge hilo kuhusu maendeleo ya sekta za kilimo na utalii, katika kikao cha Bunge la Afrika Mashariki kinachoendelea katika Baraza la Wawakilishi Chukwani, nje kidogo ya mji wa Unguja.
Alisema wakati umefika sasa kuhakikisha sekta ya kilimo na mifugo inapewa kipaumbele katika nchi za jumuiya hiyo kutokana na kuwepo kwa ardhi ya kutosha kuimarisha kilimo na kukifanya kuwa cha biashara. 
Alitaja juhudi zinazopaswa kufanywa kuwa ni nchi za Jumuiya ya Afrika ya Mashariki kutunga sera nzuri zitakazowawezesha wakulima kupiga hatua kubwa katika sekta hiyo.
Aidha, aliitaka Serikali ya Jamhuri ya Muungano wa Tanzania kutekeleza Azimio la Malabo la kujitosheleza kwa mazao ya kilimo kwa sababu bado wapo wananchi wanaokabiliwa na tatizo la lishe duni, licha ya kuwepo eneo kubwa la ardhi lenye rutuba.
Aidha, nchi za Jumuiya ya Afrika ya Mashariki zimetakiwa kutumia fursa iliopo kwa ajili ya kuhamaisha wafanyabiashara kuwekeza katika kilimo cha biashara na viwanda.
Alisema wakulima wataongeza nguvu ya uzalishaji wa mazao mbalimbali ikiwemo matunda kama vitakuwepo viwanda vinavyopokea bidhaa za mazao ya kilimo.
Awali, muswada wa kudhibiti bidhaa za plastiki zenye kuhatarisha uharibifu wa mazingira uliwasilishwa na kusomwa kwa mara ya kwanza na Waziri wa zamani wam azingira kutoka Rwanda, Mbunge Patricia Hajabakiga.


