Shekifu unakumbuka ya Ole Sendeka?
May 15, 2014

JUZI hapa, pale bungeni, wabunge kadhaa walipata fursa ya kuchangia hotuba ya bajeti ya Ofisi ya Waziri Mkuu. Kila aliyepata nafasi ya kuchangia mjadala alisema aliyotaka kusema.
Kati ya waliopata nafasi hiyo ni Mbunge Henry Shekifu, aliyejinadi kwamba naye vile vile ni Mwenyekiti wa chama tawala mkoani Tanga. Si haba, Shekifu amepata kushika madaraka ya kiuteuzi, hapa na pale ndani ya hii nchi isiyo na vigezo vya wazi vya uteuzi.
Katika mchango wake, ni kama vile Shekifu alijiandaa kumshambulia Mkuu wa Wilaya ya Korogwe, Mrisho Gambo, na alitumia mwanya wa bajeti ya Ofisi ya Waziri Mkuu kufanya mashambulizi.
Jambo lililomkera Shekifu ni uamuzi wa DC wa Korogwe kuamuru, Januari mwaka huu, kumtia kizuizini Diwani wa Kata ya Mswaha-Darajani, Tarafa ya Mombo, Wilaya ya Korogwe, mkoani Tanga (CCM), Aweso Kipaku (34).
DC aliagiza diwani huyo kuwekwa ‘ndani’ Januari 24 mwaka huu, saa 11 jioni na kupata dhamana saa nne usiku. Hakuwa diwani huyo pekee, bali na wenzake wengine ambao ni Ofisa Mtendaji Kijiji cha Mswaha-Darajani, Abbas Siafu na Mwenyekiti wa Serikali ya Kijiji cha Mswaha-Darajani, Said Kijiwa.
Hao waliswekwa ‘ndani’ kutokana na tuhuma zilizotolewa dhidi yao na Kamati ya Ulinzi na Usalama ya Wilaya ya Korogwe, kwamba walishiriki kuchochea mgogoro wa wakulima na wafugaji kwenye Kijiji cha Mswaha-Darajani.
Haiwezekani kutumia nafasi hii kujadili usahihi au kinyume chake kuhusu uamuzi huo wa DC, la hasha, bali ni kumkumbusha machahe Shekifu, enzi zile akiwa Mkuu wa Mkoa wa Manyara.
Kwa sababu katika mchango wake katika bajeti ya Ofisi ya Waziri Mkuu, Shekifu alijigamba kwamba amekuwa Mkuu wa Mkoa na alifanya kazi hiyo kwa ustadi, bila kuvurugana na ‘wadau’, bila kuwasweka ‘kizuizini.’
Ni kutokana na hilo, mambo hayawezi kuachwa kama yalivyo, Shekifu sharti akumbushwe namna alivyoonja mvinyo wa madaraka ya ukuu wa mkoa, akayumba na kuyumba-yumba, hadi kujikuta katika msuguano na Mbunge wa Simanjiro, Christopher ole Sendeka.
Ndiyo, Shekifu huyu huyu ‘mvinyo’ wa madaraka ukamkolea na akaanza kucheza siasa za hapa na pale huku akiendelea na shughuli za kilimo ndani ya mkoa aliokuwa akiuongoza, migogoro ya ardhi ikirindima, akiwa ameketi kwenye kiti cha utawala wa mkoa.
Ni kama vile mtawala huyo wa mkoa kwa wakati huo alitumbukia katika ‘vita’ ya kuvunjiana heshima na Sendeka, tena hadharani kiasi cha matukio ya uhasama wao ‘kugonga’ vichwa vya habari.

Kama amepitiwa, basi bila shaka atakumbuka lile tukio la kushambuliana na Sendeka katika kikao cha ndani cha viongozi wa serikali za vijiji vya Sukuro na Kitiangare, kule kule Simanjiro, ndani ya Mkoa wa Manyara aliokuwa akiuongoza.

Atakumbuka fika namna alivyotumia ‘kilevi’ cha madaraka na kuamuru kutolewa nje kwa mjumbe mmoja wa serikali ya kijiji cha Sukuro, kwa sababu tu mjumbe huyo alidaiwa kupiga makofi kuunga mkono hoja iliyotolewa na mjumbe mwingine kwamba, mradi wa ranchi uliokuwa ukijadiliwa haukuwa na maslahi kwa wananchi wa vijiji hivyo.

Bila shaka Shekifu atakumbuka hata ajenda za kikao hicho ambazo ni ugawaji wa kijiji kipya cha Kitiangare na kumegwa kwa kiasi cha ekari 45,000 za ardhi ya vijiji sita kwa ajili ya utekelezaji wa mradi wa ranchi uliokuwa utekelezwe na Shirika la Ilramatak-Lorkoroney.


