
Tutumie Ramadhan kuondoa tofauti za kisiasa
Waumini wa dini ya Kiislamu hivi sasa wanaendelea na mfungo wa mwezi Mutukufu wa Ramadhan ambao huwachukua takriban siku 30 kutegemeana na kuandama kwa mwezi.
Hiki ni kipindi ambacho waumini hao hujisogeza karibu zaidi na Mwenyezi Mungu kwa kufanya yale ambayo yameagizwa kwenye kitabu kitakatifu cha Quran.
Huu ni mwezi ambao wengi huutumia kwa kusaidia wahitaji, kujinyima, kusamehe na mambo mengine mengi yanayompendeza Mwenyezi Mungu.
Safari hii, mwezi huu Mtukufu wa Ramadhan umekuja katika kipindi ambacho kumetokea tofauti za kisiasa ndani ya nchi, tofauti ambazo badala ya kupungua zinazidi kukua.
Visiwani Zanzibar, tofauti hizo za kisiasa sasa zilizosababishwa na kufutwa kwa matokeo ya uchaguzi na kurudiwa, zimeingia kwenye maisha ya kawaida ya wananchi ambao sasa wanabaguana kuanzia kwenye shughuli za kijamii, kikazi, kibiashara na hata kiimani.
Wananchi wanabaguana kwenye vyombo vya usafiri, wanahujumiana mashamba yao, wanabaguana misikitini na kwenye shughuli nyingine, na hali hiyo haionekani kupata suluhu.
Hali haijafikia hatua hiyo Tanzania Bara, lakini vitendo vinavyoendelea kwa wanasiasa vinaonyesha hali inaweza kufika huko.
Jana wabunge wa upande wa upinzani waliamua kuanza kutozungumza na wenzao wa CCM baada ya mpango wao wa kutaka hoja ya kumpinga Naibu Spika, Dk Tulia Ackson kwa madai ya kuwabagua, kutopatiwa ufumbuzi hadi sasa. Hii ni ishara mbaya kwa kuwa mambo hayo huanza taratibu hadi kuenea kwa wananchi kama ilivyo Zanzibar hivi sasa.
Hatupendi kuona hali hii ikiendelea bila ya kutafutiwa ufumbuzi kwa kuwa haitoi ishara nzuri.
Hakuna maandiko yoyote matakatifu yanayochochea mambo hayo ya kubaguana na kutotafuta muafaka wa pale kunapotokea kutofautiana. Maandiko yote yanasisitiza upendo, kuishi kwa kupatana na kujali wengine.
Kwa kuwa Mwezi Mtukufu wa Ramadhani umekuta hali hii ikiendelea, ni busara basi kutumia kipindi hiki kitukufu kutafakari mwenendo wa nchi yetu na kutafuta njia zitakazoweza kuiepusha nchi na matatizo yoyote yatakayotokana na kukosekana upendo baina ya Wa tanzania na kutofanya juhudi za kupatana. 
Inapofikia kila upande unajiona uko sahihi, ndio ishara tosha kuwa sote tuna mapungufu kwa kuwa aliye sahihi ni mmoja tu; Mwenyezi Mungu.
Kwa Wakristo, maandiko yanatoa heri kwa wapatanishi. Hawa hawajajitokeza hadi sasa katika kipindi hiki cha kutofautiana kisiasa.
Katika kuwasindikiza ndugu zao Waislamu, nao wana jukumu la kuhakikisha mwezi huu unatumika vizuri kuiepusha nchi yetu na hali yoyote inayoweza kusababishwa na tofauti hizi za kisiasa zinazoonekana kuendelea kukua.
Tunahitaji kutofautiana kisiasa, kwa kuwa ndiyo afya ya Taifa kunapokuwa na mawazo tofauti yanayolenga kuimarisha kitu kimoja.
Lakini tofauti hizo zinapokuwa hadi kuingia kwenye maisha ya kawaida ya mwananchi, si afya kwa Taifa kwa kuwa hata kama maoni ya upande mmoja yanaweza kulisaidia Taifa, hayawezi kuchukuliwa na upande mwingine, kitu hicho si kizuri.
Ni matarajio yetu kuwa wananchi watatafakari kwa kina hali ya nchi yetu katika kipindi hiki cha mfungo wa mwezi Mtukufu wa Ramadhan na kujinyenyekeza kwa Mwenyezi Mungu ili atupe busara ya kupata njia ya kuyatatua au kuzuia hali hii kuendelea.
Wale ambao hawafungi kipindi hiki, nao pia wanapaswa kutafakari kwa kina mwelekeo wa nchi yetu na kutafuta njia za kurudisha mambo katika mstari sahihi.


