Sitta aonywa
Mar 06, 2014

MAPENDEKEZO ya wabunge wa Chama cha Mapinduzi (CCM) ambao pia ni wajumbe wa Bunge la Katiba kwamba, Spika wa Bunge la Tisa, Samuel Sitta agombee uenyekiti wa Bunge la Katiba yamezua mjadala miongoni mwa wajumbe wengine wa chombo hicho, wengi wakiunga mkono na mjumbe Hashimu Rungwe, akimwonya Sitta kutoendeleza kile alichokiita laana ya CCM. 
Rungwe aliyeingia katika Bunge la Katiba kupitia kundi la wateule wa Rais Jakaya Kikwete, ametilia wasiwasi pendekezo la Sitta kuwa Mwenyekiti wa Bunge Maalumu la Katiba kwa sababu; “..ana laana ya CCM ya kusahau makundi mengine ya kijamii nchini na kung’ang’ania upande wao tu.”
Hata hivyo, wasiwasi huo wa Rungwe ambaye hajaweka bayana kama atagombea nafasi hiyo ama la mara baada ya kanuni za Bunge hilo kupitishwa, unapingwa na wajumbe wengine waliozungumza na gazeti hili, wakiamini Sitta ni chaguo lao sahihi wakati wa kupiga kura utapowadia kwa kuwa rekodi yake katika usimamizi wa mijadala ya Bunge linalohusisha makundi pinzani inajulikana.
Wajumbe hao wameeleza kuhusu matumaini au wasiwasi juu ya kupendekezwa kwa Sitta, ikiwa ni siku kadhaa sasa zimepita huku majina makubwa yakitajwa kuweza kugombea uenyekiti wa Bunge la Katiba, mara baada ya kanuni za Bunge hilo kupitishwa rasmi.
Mbali na Sitta, majina mengine yaliyokuwa yakitajwa ni pamoja na Asha-Rose Migiro, Mathias Chikawe, Paul Kimiti na Andrew Chenge, wote wakiwa wanachama wa CCM na wabunge wa chama hicho, isipokuwa Kimiti pekee anayetokana na kundi la wateule wa Rais Kikwete.
Akizungumza na Raia Mwema mjini Dodoma Jumanne wiki hii, Mbunge wa Kinondoni, Idd Azzan, alisema anaamini historia inampa Sitta nafasi nzuri ya kuliongoza kidemokrasia Bunge hilo.
“Ukikumbuka jinsi alivyoliendesha Bunge la Tisa, huwezi kuwa na shaka na uwezo wa Sitta katika Bunge hili gumu,” alisema Azzan ambaye maoni yake yanafanana na wajumbe wengine ukiondoa hao wa CCm waliompitisha kwa kauli moja katika kikao chao cha faragha, Jumapili iliyopita mjini Dodoma.
Hata hivyo, kwa upande wake Mjumbe wa Bunge Maalumu, Ezekiel Oluoch, alisema kuwapo kwa kanuni imara za kuongoza Bunge Maalumu la Katiba kutampa yeyote atakayechaguliwa kuwa Mwenyekiti uwezo wa kuendesha vyema vikao vya Bunge hilo na wala si historia yake.
“Ni kanuni ndizo zitakazomfanya atakayekuwa Mwenyekiti kufanya kazi yake vyema. Lazima atakayekuwa pale mbele azingatie kanuni, ndio maana tunapambana kuhakikisha kanuni bora zinapita.
“Watu wanapaswa kufahamu kuwa hili si Bunge la kawaida. Si la kisiasa hili wala halihitaji mtu mwenye mawazo au malengo ya kisiasa. Msingi wa Bunge hili ni maridhiano kuliko idadi ya wajumbe wanaounga mkono hoja fulani,” alisema Mjumbe huyo ambaye ni kiongozi wa Chama cha Walimu Tanzania (CWT).
Oluoch vile vile alionesha shaka kwa Mwenyekiti wa Muda wa Bunge la Katiba, Pandu Ameir Kificho, akisema katika muda huu anapoliongoza Bunge hilo, ameonesha kuegemea zaidi upande wa siasa na wanasiasa wenzake.
Alisema Kificho amekuwa akiwapa nafasi kubwa zaidi watu anaowafahamu akiwaacha wajumbe wasiojulikana, lakini wenye hoja nzito, bila nafasi ya kuzitoa.
Akimzungumzia Sitta, naye Hashimu Rungwe alisema Sitta kwa sasa anaonekana kuegemea chama chake na yupo kwa maslahi yake.
“Mtu hubadilika. Sitta wa Bunge la Tisa hawezi kuwa Sitta wa Bunge Maalumu la Katiba. Huyu ana laana ya CCM ya kusahau makundi mengine ya kijamii nchini na kung’ang’ania upande wao tu.
“Tunahitaji Mwenyekiti asiye na upande kwani kwa sasa hata huyu wa muda (Kificho), ana upande anausimamia. Utakuta hoja imemalizika vizuri, lakini anaipindua na kuzua upya mjadala,” alisema Rungwe.
Ingawa hakusema kama atagombea nafasi hiyo, Rungwe alisema anaamini baada ya kanuni kupitishwa, nafasi itatolewa kwa wanaotaka kugombea nafasi hiyo kuchukua fomu, na hapo ndipo watajulikana watakaopambana na Sitta kutoka makundi mengine.
Katika hatua nyingine, jana Jumanne, hali ndani ya ukumbi wa Bunge Maalumu mjini iligeuka ghafla pale wajumbe wote wanawake walipoungana kudai kwa sauti kubwa kubadilishwa kwa kanuni inayoelekeza jinsi ya kumchagua Mwenyekiti na Makamu Mwenyekiti wa Bunge hilo.
Kwa mujibu wa rasimu ya kanuni za Bunge Maalumu, kifungu cha nane, viongozi hao wa Bunge Maalumu watachaguliwa kwa mujibu wa kifungu cha 23(4) cha Sheria ya Mabadiliko ya Katiba ya mwaka jana.


