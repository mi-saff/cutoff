
Mgimwa kuwania ubunge CCM

December 2, 2014

CHAMA Cha Mapinduzi (CCM), kimempitisha, Bw. Godfrey Mgimwa, ambaye ni mtoto wa aliyekuwa Waziri wa Fedha na Mbunge wa Kalenga, Wilaya ya Iringa Vijijini, marehemu Dkt. William Mgimwa, kuwania ubunge wa jimbo hilo. Uchaguzi mdogo wa ubunge jimboni humo, umepangwa kufanyika Machi 16 mwaka huu, baada ya aliyekuwa mbunge wake, Dkt. Mgimwa kufariki dunia nchini Afrika Kusini. Bw. Mgimwa alishinda katika kura za maoni ndani ya chama hicho baada ya kupata 342 na kuwashinda wapinzani wengine wanane akiwemo Mkuu wa Wilaya ya Pangani, mkoani Tanga, Bi. Hapsa Mtasiwa, aliyepata kura 42. Bi. Mtasiwa pia ni Kamanda wa Umoja wa Vijana wa chama hicho UVCCM Iringa Vijijini. Wengine ni Bw. Jackson Kiswaga ambaye pia ni mlezi wa Chipukizi Wilaya ya Iringa, aliyepata kura 170 na Bw. Msaphiri Pamagila ambaye ni Mwenyekiti wa Chama cha Tumbaku mkoani humo aliyepata kura nane. Uchaguzi huo wa kura za maoni ulifanyika juzi ukishirikisha wajumbe 669 kutoka kata 13 za jimbo hilo ambapo wagombea wote waliokuwa wakiwania nafasi hiyo walikuwa tisa. Akizungumza baada ya kuibuka mshindi wa nafasi hiyo, Bw.Mgimwa alisema kama atashinda kiti cha ubunge wa jimbo hilo, ataendeleza harakati za maendeleo kwa wananchi zilizoachwa na marehemu baba yake. Aliwashukuru wajumbe waliopitisha jina lake katika mchuano mkali wa wagombea tisa na kuona yeye ndiye anayefaa kuwa mgombea wa CCM katika uchaguzi huo. “Kama nitabahatika kushinda kiti cha ubunge, nitaanza harakati za maendeleo ya wananchi kwa kasi ya ajabu bila kutetereka, naomba wananchi wa jimbo hili tuwe kitu kimoja katika shughuli zote za maendeleo,” alisema. Akizungumzia elimu yake, Bw. Mgimwa alisema ana Shahada ya Biashara na Uchumi, Shahada ya Uzamivu ya Biashara na Uchumi ambazo alizipata nchini Marekani ambapo kwa sasa ni mfanyakazi wa benki. Akitangaza matokeo hayo, Msimamizi wa Uchaguzi huo ambaye ni Mwenyekiti wa Halmashauri ya Wilaya ya Kilolo Bw. Joseph Muumba alisema, Bw. Gabriel Kalinga alipata kura 90, Bw. Peter Mtisi (13), Msaphiri Pamagile (8), Bw. Edward Mtakimwa (3), Braison Kibasa (2) Thomas Mwikuke (2).


