CCM imepoteza nafasi ya kujisafisha, sasa wataona ngondo!
Nov 15, 2012

CHAMA cha Mapinduzi (CCM) kilikuwa na nafasi moja tu ya kujisafisha na kujionyesha kuwa kinastahili kuangaliwa na kukubaliwa tena na Wa tanzania.

Nafasi hii ilikuja kupitia Mkutano Mkuu wa VIII ambao umemalizika Dodoma. Mkutano huu kama nilivyoonyesha katika makala ya wiki iliyopita, ndio chombo cha juu kabisa ndani ya CCM. Ni chombo cha juu kuliko hata Katiba ya CCM. 

Ni Mkutano huu ndio wenye kupanga viongozi wote wa kitaifa wa chama na ndio mkutano huu wenye kuamua mwelekeo wa siasa za CCM. Zamani – kabla ya vyama vingi kurudishwa – Mkutano Mkuu wa CCM ndio uliamua mwelekeo wa taifa letu ungekuwaje kwa miaka mitano inayofuatia. Bahati mbaya CCM si tu imepoteza mwelekeo wake lakini inaonekana pia imepoteza historia yake.

Mkutano huu ulitakiwa uwe wa kujisafisha
Mkutano Mkuu wa CCM ulitakiwa uwe wa kujisafisha na kuondoa magugu ndani ya CCM. Viongozi ambao walishindwa
kuondolewa huko kwenye ngazi za chini kutokana na sababu mbalimbali – hasa baada ya kushindwa sera ya kujivua gamba – walitakiwa kuvuliwa gamba kwa nguvu na Mkutano Mkuu wa CCM. CCM imekumbatia sana ubovu kiasi kwamba hata walio wasafi hawaonekani katika dimbwi la matope. Na hoja inaweza kujengwa kirahisi tu kuwa kushindwa kwa CCM kujisafisha kumethibitisha tu kuwa hakuna aliye msafi.

Mkutano huu ulitakiwa uwe wa kujisafisha kwa sababu moja kubwa – CCM imechafuka, wamechafuana na kutokana na uongozi wao wanalichafua hata Taifa.

Kuanzia baada ya uchaguzi wa 2005 lakini zaidi baada ya kashfa ya Richmond ya 2006-2008 mifarakano iliyotokea ndani ya CCM imethibitisha kuwa hawawezi kupatana hata kidogo. Ni kutokupatana huku ndiko kumekuwa ni shida kwa CCM na kwa Taifa.

Kikwete amethibitisha udhaifu
Mojawapo ya mambo ambayo yametokea kwenye Mkutano huu na kwa kweli kuanzia ule mkutano wa NEC kule Butiama ni kuwa Mwenyekiti Jakaya Kikwete ameshindwa kuonyesha uthubutu wa kutoa uongozi unaostahili kwa chama chake.

Tangu kikao kile cha Butiama hadi hiki cha juzi Dodoma Rais Kikwete amekuwa ni mtu wa kutoa maangalizo ambayo amekuwa akiyarudia rudia kama santuri iliyogoma. Hakuna lolote alilolisema juzi huko Kizota ambalo hajawahi kulisema huko nyuma kuhusu chama chake.

Suala la kuvunja makundi alishalizungumzia, suala la walioshindwa kwenye uchaguzi wasilete shida alishalizungumzia, na kwa kweli, hata suala la wana CCM kutishiana hata vifo si geni (alishawahi kusema huko nyuma kuwa wana CCM wamefika mahali wanaogopa hata kukaribishana maji kwa kuhofia kuwekeana sumu).

Hotuba yake ya juzi ilikuwa ni marudio ya wimbo ule ule usiochezeka. Hakuwa mkali zaidi ya kuendelea kuzungumza kwa ujumla juu ya kitu kile kile kwa watu wale wale. Tunakumbuka alipobadili baraza la mawaziri mara ya mwisho aliahidi kuwa na wale waliosababisha mawaziri kuanguka nao wataondolewa, leo tunaelekea mwisho wa mwaka watu wanazidi kuganda na kunata kwenye madaraka. Mweyekiti Kikwete haogopwi. Hawezi kuzungumzia mambo ya usafi wakati mtoto wake mwenyewe anatuhumiwa kwenye nyendo kadhaa zisizoashiria usafi.

Mwenyekiti Kikwete anapata shida zaidi kwa sababu hajajionyesha kuwa ni mtu
mwenye kuweza kusimama na kufanya vitu vitokee. Amewalea waasi ndani ya chama chake, kwenye vikao vya CCM amebakia kulalamika na kulaumu na kuwaacha pembeni watu waendelee kuparurana akiamini ni demokrasia kumbe kwa kufanya hivyo amekidhooficha CCM zaidi kuliko wakati wowote.

Imefika mahali hadi Muungano wa Taifa letu uko matatani kwa sababu ya chama chake na wanachama wenzake. Inapofika mahali mke wa muasisi wa Muungano anasema haoni manufaa ya Muungano basi tuko kwenye shida.

Kushindwa kwa CCM furaha CHADEMA
Binafsi naamini kuwa kwa vile CCM walifanikiwa kufika kwenye Mkutano huu na wamesdhindwa kujisafisha na wameshindwa kuonyesha kuwa ni kweli wako wamoja (kama maudhui ya mkutano yalivyosema) ni wazi kuwa CCM kuelekea 2015 imethibitisha makundi ya kuparurana ambayo tutayaona. Makundi haya yataendelea kutusumbua si kwa sababu ya Kikwete tu bali kwa sababu ya viongozi wengine wa CCM ambao wameshindwa nafasi ya kujisaficha na wamekirudisha chama kikiwa dhaifu zaidi.


