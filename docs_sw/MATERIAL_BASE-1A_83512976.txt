
Zifahamu tabia za wanaume wenye mapenzi ya kisanii
Katika maisha ya kila siku ya mapenzi wako wanaoumizwa mara kwa mara na kulalamika kana kwamba wao mapenzi hayakutengenezwa kuwa ya raha kwao bali ya maumivu na lawama tu.
Bahati mbaya wengi walioko K katika kundi hili ni jinsia ya kike.
Kwa kiasi kikubwa wengi wamekumbwa na matatizo haya kwa sababu ya kutokuelewa baadhi ya tabia za jinsia ya pili ya kiume ambayo kwa kiasi kikubwa ndiyo imeonekana kuumiza wengine kila mara.
Hali hii ya maumivu na ya kudanganyana katika mapenzi ipo kwa wote waliopo katika ndoa na kwa bahati mbaya maumivu haya wengi wameamua kujirahisisha na kutafuta pumziko la moyo pembeni.
Hali hii imeishusha sana thamani ya walioko katika ndoa hizo, Siku hizi nyingine wanawaita "MBA" sasa hii siyo `masters in business administration' bali ni "married but available" maana yake ameoa au ameolewa lakini anapatikana wakati wowote ukimuhitaji kimapenzi. Wengi siku hizi wako tu katika ndoa ili kulinda heshima na kujizuia na aibu ya talaka ila mapenzi kwao yalishakuwa biashara huria.
Mtaalamu wa mambo ya mahusiano wa Marekani Alexander alipohojiwa na kituo cha televisheni CNN alibainisha kuwa wanawake ndio walioonekana kuwa na idadi ya wingi wa uhusiano nje kuliko wanaume na tofauti iliyopo kati yao na wanaume ni kwamba wanaoumizwa mara wao ni wataalamu wakuficha siri ya kinachoendelea.
Maana yake ni kwamba ni rahisi kumkamata mwanaume katika udanganyifu wa mapenzi kuliko mwanamke, ingawa inasemekana wanawake wana kila sababu ya kile wanachokifanya, tofauti na wanaume ambao kuweza kwenda nje kimapenzi pasipo hata sababu maalumu.
Utawakuta kila mara wanapokamatwa wanakuwa na vijisababu vingi vya kujitetea vingine havina kichwa wala miguu. Wanakuwa watu wa kufichaficha yale wanayoyafanya, wakificha uongo wao na kujitahidi kuidhibiti ile hali ya ndani ya kujihisi kushtakiwa "guilty" ambayo inasababishwa na ukweli kwamba wana uhusiano pembeni.
Katika kujihisi kushitakiwa huku, mara nyingine wanakuwa wenye vihasira vya mara kwa mara, au wenye kughadhabika hata vitu vidogo na kugomba katika vitu vya kawaida kabisa.
Ili kukusaidia nataka kukupa tabia chache za wanaume wenye mapenzi ya kisanii. Kutokana na uzoefu ninaoupata katika kushuhulikia matatizo ya watu ya uhusiano na saikolojia, nimegundua kuwa wengi wanaolengwa na athari za tabia hizi ni wale wanaoingia au walioko katika uhusiano na wanaume wenye ndoa zao.
Tabia ya kwanza:
Daima ni watu wanaoepuka sana kutoa au hata kupokea zawadi, ni wajanja katika hali ambayo wanakushawishi kujua kwamba hivi ndivyo walivyoumbwa, kwamba wako tayari kufanya mambo makubwa ya kimapenzi lakini siyo vizawadi lakini ukweli ni kwamba wanaepusha mazingira ambayo yaweza kufanya washtukiwe na wake zao au mpenzi mwingine wa pembeni.
Unajua katika zawadi mengi yaweza kutokea, wengine wamekamatwa na risiti za vitu walivyonunua, wengine wameulizwa hilo shati ulinunua lini au hayo manukato mbona siyajui, yametoka wapi? Kwa hiyo kuwa macho sana unapoona ishara hii kwa mpenzi wako. 


