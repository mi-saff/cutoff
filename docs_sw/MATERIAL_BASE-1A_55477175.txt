
Ufugaji samaki walipa
HUKU wakulima wengi wakiendelea kusononeka mikononi mwa mfumko wa gharama za uzalishaji, malipo duni na athari mbovu za anga, pamechipuka afueni kubwa katika ufugaji samaki wa vindimbwini.
Sekta hiyo imefikia kiwango cha kuwaletea wafugaji samaki Sh50 bilioni kwa mwaka licha ya kuwa uwezo kamili wa kilimo hicho unakadiriwa kuwa zaidi ya Sh130 bilioni.
Kilimo hicho kimeshika kasi huku wengi wa wakulima hao wakisema kuwa kina faida tele kwa kuwa hakuna gharama kubwa za uzalishaji.
Kwa mujibu wa mwenyekiti wa muungano wa wakulima wa viwango vidogo vidogo hapa nchini, Bw Leonard Mutugi, sekta hii ya samaki imefufua matumaini ya wakulima wengi hasa wale walio karibu na viini vya maji.
"Kwa jumla, kidimbwi kimoja cha samaki kinaweza kumpa mkulima faida ya Sh50, 000 kwa miezi sita pekee, hali ambayo haiwezi ikalinganishwa na kilimo kingine cha mimea," akasema.
RIZIKI Bw Mutugi anasema tangu miradi hiyo ya samaki ya vidimbwi izinduliwe miaka mitano iliyopita, wengi wa wakulima waliokumbatia uzalishaji huo tayari wamekihama kilimo cha majani chai na kahawa kutokana na changamoto chungu nzima huko.
"Utamu wa riziki ndani ya sekta ya samaki ni kuwa serikali inafadhili uchimbaji wa vidimbwi, inatupa samaki wachanga wa kuzindua ufugaji na kisha kutupa elimu kuhusu soko," akasema.
Hali hiyo imekuwa ikishirikishwa na kitengo maalum cha Wizara ya Kilimo ambacho hustawisha ufugaji wa wanyama wanaoishi majini almaarufu aquaculture.
Ni katika harakati hizo ambapo serikali kupitia kitengo hicho imetenga Sh4 bilioni zitakazotumika katika kipindi cha miaka mitatu ijayo kustawisha sekta ya ufugaji samaki mashinani.
Akihutubia wafugaji samaki wa vidimbwi majuzi katika eneo bunge la Kigumo, afisa mkuu wa kitengo hicho, Bw John Karanja alisema kwa sasa miradi hiyo yote imetathminiwa na iko katika viwango mbalimbali vya kutekelezwa.
"Mpango huo ni wa kuimarisha sekta hiyo ambayo ilizinduliwa mwaka wa 2007 na aliyekuwa Waziri wa Fedha, Rais Uhuru Kenyatta kupitia mpango wa kuchochea ustawi wa uchumi (ESP)," akasema.
Afisa huyo anasema kitita hicho cha ufadhili kitalenga maeneo ambayo hayana bahari au maziwa ya kuwasaidia wenyeji kujihusisha na sekta ya samaki Anasema changamoto ambazo zilikuwa zimechipuka za ukosefu wa soko kwa sasa zimesuluhishwa na wafugaji wanavuna mavuno ya kuridhisha.
Anaongeza kuwa kwa sasa kuna miradi 48, 000 ambayo imeanzishwa katika maeneo kame ambapo wafugaji walipata Sh20 bilioni mwaka uliopita.
Kiwango hicho cha miradi kitapanuliwa hadi kifike 80, 000 katika maeneo bunge 170 na kwa jumla wafugaji wawe wakizoa zaidi ya Sh100b ikiwa tu soko la humu nchini litaimarishwa kabla ya kufikiria soko la nje.
"Kwa sasa ni asilimia tatu pekee ya uwezo wa taifa ambayo husambaziwa samaki wa kibiashara na wafugaji wa hapa. Ikiwa asilimia hiyo inaweza kufikia 30, wafugaji hao wanaweza kuzoa mapato ya kuridhisha," akasema.
Bw Karanja anasema kuwa soko lingine ambalo linafanya vyema ni lile la kuuza samaki wachanga kwa wafugaji wapya.
"Kwa sasa samaki huyo mchanga anauzwa Sh7 kila mmoja.
Mfugaji mpya anafaa kuanza na idadi ya 3,000. Hiyo ni kumaanisha mfugaji anaweza kupata Sh21, 000 kwa siku moja," akasema.
Alisema maeneo yaliyo na bahari Kwa sasa hufaidi uchumi wa taifa na asilimia tatu pekee ya uwezo wao akisema kuwa hali hiyo ni duni na isiyo na manufaa yoyote klwa kuwa wengi wa wavuvi hawalipi9 ushuru kwa kuwa mikakati yao ya soko huongozwa na itikadi duni.
UCHUMI "Kunao wanaoamini kuwa samaki hao hawafai kuuzwa na kile wao hufanya ni kushiriki ngono na wateja wao wa kike ili wawapee samaki hao.
Mikakati hiyo hufukarisha wavuvi hao na kisha kunyima uchumi wa kitaifa utajiri ambao ungepatikana ikiwa mikakati hiyo ya soko ingelainishwa vyema," akasema.
Ili kuhakikisha kuwa mikakati ya soko ya bidhaa za samaki imelainishwa, serikali pia itatumia Sh60m kujenga kiwanda cha samaki katika Kaunti ya Nyeri ili kuwafaa wenyeji kuongeza mavuno yao.
Hatua hiyo inatazamiwa pia kuwanufaisha wafugaji samaki wengine katika Kaunti za Murang'a, Kirinyaga, Nyandarua, Kiambu na Laikipia.
Mwenyekiti wa utekelezaji wa mradi huo Bw Michael Kabui anasema kiwanda hicho kitawafaa wafugaji zaidi ya 1, 200 katika Kaunti ya Nyeri.
"Aidha, mradi huo utaajiri takriban wafanyakazi 30 moja kwa moja huku maelfu ya wengine wakijizolea manufaa tele kupitia mpangilio wa soko utakaokuwa mpana kutokana na bidhaa zitakazotolewa na kiwanda hicho," akasema.
Bw Kabui alisema kuwa kiwanda hicho kitakuwa na uwezo wa kutayarisha tani 15 za samaki kwa siku.
"Shida ambayo tunakadiria kuzuka ni upungufu wa samaki wa kutosheleza shughuli za mitambo ya kiwanda hicho. Itawabidi wafugaji samaki katika maeneo yaliyo karibu waongeze bidii katika ufugaji," akasema.
Anawataka wafugaji kuongeza idadi ya vidimbwi akisema kuwa kiwanda hicho kitakuwa na mitambo ya jokofu ili kuhifadhi samaki ambao watakuwa wakiwasilishwa hivyo basi kupunguza hasaraya samaki kuoza.
Kati ya changamoto ambazo wafugaji wameelezea kuhusu ufugaji wa samaki ni uvamizi wa wanyama ambao huvua samaki, kupenya kwa sumu ya hewa kutoka kwa udongo hadi katika vidimbwi vya samaki na gharama kuu ya uzalishaji.
Aidha, wakulima hao waliteta kuwa msimu wa baridi huathiri samaki aina ya tilapia ambao ndio wanafugwa na wakulima wengi.
Wizara ya ustawishaji ufugaji wa samaki imekuwa ikiwaelekeza wafugaji watilie mkazo aina ya catfish ambayo haithiriki na misimu kubadilika na pia huchukua muda mfupi kukomaa.
Bw Kabui anasema changamoto hizo zinaweza kudhibitiwa ikiwawafugaji hao watajiunga na chama cha ushirika ambacho kitakuwa kikiandaa mikakati ya ufugaji, uzalishaji na upenyaji hadi kwenye soko.
"Kwa sasa tuna kiwanda kimoja katika eneo la Othaya ambacho kinatengeneza chakula cha samaki.


