Namna ya kuikwamua Rasimu ya Warioba
May 15, 2014

KWA muda sasa wenye kuitakia kheri nchi hii, nikiazima maneno ya mshairi wa Kiingereza WB Yeats, “walizitandika ndoto” zao na kuzilaza chini ya nyayo za Bunge Maalumu la Katiba.
Walikuwa wakitumai kwamba Bunge hilo litaziheshimu hizo ndoto kwa vile ni ndoto zao wenyewe wananchi. Lakini tena likaja hili dubwana liitwalo CCM na likazikanyaga na kuzipondaponda ndoto hizo. Tena kwa ufidhuli mkubwa. 
Kila siku zikisonga mbele inazidi kudhihirika kwamba Chama Cha Mapinduzi (CCM) kweli kilipania kufanya kila kiwezalo ili kulikwamisha pendekezo la Tume ya Mabadiliko ya Katiba la kuwa na Muungano wa Serikali tatu. Kwa hili chama hicho hakina mchezo na kuna dalili kwamba kiko tayari kutumia mabavu kutimiza muradi wake.
Wala hakijali kama hatua zake zitaweza kusababisha michirizi ya damu. Au kuchafuka kwa amani ya nchi. Pengine hayo ndiyo wakereketwa wake wayatakayo. Ndiyo maana mmoja wa waheshimiwa wa CCM akathubutu kusema kwamba lau pendekezo la serikali tatu likikubaliwa ataingia mwituni.
Tangu Tume ya Katiba itoe Rasimu ya Pili ya mapendekezo yake ya Katiba, CCM ilikuwa imekaa chonjo ikipanga na kupangua ikisubiri wakati na mahala muafaka pa kuiua na kuizika Rasimu hiyo. Iliamua kwamba mahala muafaka ni kwenye Bunge la Katiba wakati wa kuijadili.
Bunge hilo lilikutana Dodoma kwa siku 67 na baada ya siku zote hizo za majadiliano, mabishano na misutano hakuna la maana lililopatikana. Kwa hakika, kilichotokea ni kukwama mchakato mzima ulioendelea kwa miaka mitatu wa kujaribu kutunga Katiba mpya ya Jamhuri ya Muungano ya Tanzania.
Wazanzibari walikuwa na matumaini makubwa kwamba Serikali ya Jamhuri ya Muungano na Serikali ya Zanzibar, na zaidi Marais wao wawili, wataliongoza kwa mafanikio zoezi la kuleta Katiba mpya. Wengi wakitumai kwamba Katiba mpya itapatikana kabla ya uchaguzi mkuu wa Oktoba 2015.
Baada ya kushuhudia yaliyojiri Dodoma sasa kuna shaka kubwa iwapo Katiba mpya waitakayo wananchi itaweza kupatikana kwa kipindi hicho. Sababu ni ukaidi wa CCM ya kushikilia kwamba lazima Bunge la Katiba liikubali sera ya chama hicho kuhusu mambo ya kikatiba badala ya kuipitisha Rasimu iliyopendekezwa na Tume ya Katiba ya Jaji mstaafu Joseph Warioba.
CCM imekuwa ikitumia wingi wa wajumbe wake katika Kamati za Bunge la Katiba kushurutisha inayoyataka yawe. Imefanya hivyo badala ya kuwaachia wawakilishi wa Zanzibar na wa Tanganyika watetee maslahi ya nchi zao na wakae pamoja kuandika Katiba mpya watayopelekewa wananchi waipigie kura.
Matokeo ya hayo ni kwamba Bunge la Katiba halikuwa huru kama linavyopaswa liwe. Hata hivyo, kuna mambo muhimu yaliyojadiliwa hasa kuhusu uhalali wa Muungano ambao Zanzibar haikuuidhinisha rasmi.
Na pakaibuka suala la Hati ya Muungano. Baadhi ya wajumbe wa Bunge la Katiba walishikilia kutaka waione Hati hiyo iliyosainiwa Aprili 1964 na Rais wa Jamhuri ya Tanganyika Mwalimu Julius Nyerere pamoja na Rais wa Jamhuri ya Watu wa Zanzibar, Sheikh Abeid Amani Karume.
Hati hiyo ilipotolewa baada ya siku kadhaa kupita baadhi ya wajumbe wa Bunge waliitilia shaka wakidai kwamba haikuwa ya kweli, ni ya kubuni na kuna walioitilia shaka saini ya Sheikh Karume kuwa ni ya bandia.
Katika muda wa siku 67 za shughuli za Bunge la Katiba tumekuwa tukisikia lugha isiyo ya kiungwana na isiyostahiki kabisa kusikika katika ukumbi kama huo.


