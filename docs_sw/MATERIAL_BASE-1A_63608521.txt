
Tucta sasa wabuni mbinu kuwang’ang’ania waajiri
Kigoma/Kahama. Shirikisho la vyama huru vya wafanyakazi Tanzania (Tucta) limeiomba Serikali iweke sheria ya kuwafutia usajili waajiri wanaozuia wafanyakazi wao kujiunga na shirikisho hilo kwa kuhofia kudaiwa masilahi ya wafanyakazi hao.
Mratibu wa maadhimisho ya Siku ya Wafanyakazi Duniani (Mei Mosi) kwa mwaka huu, Mussa Mhagama alisema juzi kuwa yapo mashirika na kampuni kubwa kama za kuchambua pamba, kusindika mafuta, viwanda, zahanati na vituo vya afya wafanyakazi wake hawajitokezi kujiunga na shirikisho hilo. “Niwaombe viongozi wa vyama vya wafanyakazi kuingia katika maeneo hayo kusajili wafanyakazi na mwajiri atakayegoma Serikali iingilie kati ikiwa ni pamoja na kumfutia usajili wa kufanya shughuli zake,”
alisema Mhagama.
Katibu Tawala Mkoa wa Shinyanga, Albert Msovela alisema Serikali haitasita kuchukua hatua kwa mwajiri atakayebainika kuzuia wafanyakazi wake wasijiunge na shirikisho hilo.
Pia, alionya kuwa mwajiri atakayebainika kumfukuza kazi mfanyakazi aliyejiunga na vyama hivyo, atachukuliwa hatua.
“Nawaagiza wakuu wa wilaya wote katika Mkoa wa Shinyanga mhakikishe waajiri wote katika sekta binafsi wanawapa uhuru wafanyakazi wao wa kujiunga na vyama huru vya wafanyakazi, ambavyo ndiyo msingi bora wa kutetea masilahi yao,” alisema Msovela.
Wakati huohuo; Mkuu wa Mkoa wa Kigoma, Emmanuel Maganga aliwataka wananchi kuwa mabalozi wa kukataa na kukemea rushwa.
“Rushwa ni adui mkubwa, lakini mtoa rushwa na mpokeaji wote wana makosa. Wananchi ndiyo taasisi kubwa ya kupambana na rushwa, isaidieni Serikali kuwakamata wanaojihusisha na vitendo hivyo haramu,” alisema Maganga.


