Jarida la Wanawake: Si vyema kufurahia wengine wanapopata changamoto

Imeandikwa na Theopista Nsanzugwanko

Imechapishwa: 25 Septemba 2016

CHANGAMOTO katika maisha ya wanadamu ni jambo la kawaida iwe kwa kusababisha mwenyewe au kusababishiwa na mtu fulani hususan katika harakati za kutafuta maisha. 

Kuna wakati unaweza kujikuta katika mapambano ya maisha ukapata washauri ambao kwa sababu moja au nyingine ukajikuta umeingia katika mikono ya sheria au kukabiliwa na madeni makubwa ambayo yanaweza kwa namna moja ama nyingine kukata tamaa.
Lakini katika mapambano ya maisha hakika haitakiwi kukata tamaa kupata maendeleo na kukua kiuchumi kwako binafsi, jamii inayokuzunguka na hata uchumi kwa ujumla. Hata hivyo kuna tabia ya wanawake ambayo inasababisha wanaume kudiriki kusema wanawake hawapendani, hasa kutokana na matendo ya wanawake wenyewe.
Mfano unakuta mwanamke fulani ameinuka kimaendeleo na hata kumiliki kampuni au biashara kubwa, sasa anapopatwa na changamoto wanawake wenzake kuwa wa kwanza kushabikia na kufurahia. 
Hakika tabia hii siyo nzuri hata kidogo kinachopaswa ni kuangalia ni kwa namna gani mwanamke huyo shujaa alivyoweza kujiinua kiuchumi na anapopata tatizo ni vizuri kufuatilia na kufahamu kwa undani kilichomsibu lakini sio kufurahia ama kumcheka kwa tatizo analopitia.
Nasema hivyo kutokana na ukweli kuwa kuna sababu zinaweza kumuangusha mwanamke katika juhudi zake kutokana na kushauriwa vibaya na wasaidizi wake au jambo lingine lolote hivyo ni vyema wanawake kulia na wenzetu linapotokea tatizo na kucheka nao katika mafanikio.
Ifike wakati wanawake inapotokea mwanamke kapata matatizo mnaumia kwa pamoja, kukaa na kujadili namna ya kusaidiana ili kuepuka matatizo hayo na ikiwa hamtafanikiwa na atafikishwa katika vyombo vya sheria basi tumieni mapungufu yake kuboresha huduma za wengine lakini sio kumgeuzia mjadala.
Haipendezi hata kidogo mwanamke ambaye alikuwa akimiliki biashara kubwa, kisha akapata matatizo, halafu wanawake wenzake ndio mstari wa mbele kumcheka. Hata kama ataanguka ni vyema kuangalia wangapi wameinuka kutokana na kampuni au biashara yake.
Mkumbuke mwanamke huyu anaweza kuwa na familia, ndugu na jamaa anaowasaidia, linapotokea tatizo wanaomtegemea hugeuka waathirika wakuu, kwa hiyo tusicheke ama kushangilia, jitazame je, yakikutokea wewe itakuwaje?
Mwanamke mwenzako akipata tatizo muombee alivuke, kwa sababu mnapopigana vita ndivyo mnajipunguza idadi ya kundi la mafanikio. Namalizia kwa kusema hakika wanawake wanaweza.


