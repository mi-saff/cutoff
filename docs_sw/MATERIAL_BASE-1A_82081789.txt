Diallo ataja majipu yanayoitafuna CCM
Aug 18, 2016

MWANZA – WAKATI Mwenyekiti wa CCM Dk. John Magufuli akisubiriwa kuanza ‘kutumbua majipu’ yanayokikondesha chama hicho kiuchumi, Mwenyekiti wa Mkoa wa Mwanza, Dk. Anthony Diallo, amefunguka kwa kutaja vinara wa uovu huo kuwa ni watendaji, hususan, makatibu wanaoajiriwa chamani.

Kauli hiyo ya Diallo imeungwa mkono na makada wenzake kadhaa wakiwamo Mwenyekiti wa Kamati ya Miradi ya CCM Mkoa wa Mwanza, Ally Hamis Mambile na mwasisi wa chama hicho, Charles Masalakulangwa, ambao wameshauri mfumo wa ajira na madaraka chamani vipitiwe upya kuboresha mapato na matumizi ya fedha.

Wakizungumza na Raia Mwema jijini Mwanza mwishoni mwa wiki iliyopita, ikiwa ni siku mbili baada ya Rais Magufuli kuhitimisha ziara yake mkoani hapa, makada hao wametabiri kazi ngumu itakayomkabiri Mwenyekiti huyo katika kukisaficha chama hicho tawala kutokana na kusheheni viongozi wengi wasio wazalendo na waadilifu.

CCM Mkoa wa Mwanza inamiliki majengo kadhaa inayoyakodisha kwa wafanyabiashara mbalimbali, lakini mapato yanayotokana na miradi hiyo inadaiwa yamekuwa yakifujwa na watendaji wachache kiasi cha kushindwa kupanua uwekezaji kwa kuanzisha miradi mipya.

Baadhi ya majengo hayo ni pamoja na la ghorofa tano yalipo makao makuu ya CCM Mkoa, linalokiingizia chama mapato ya Sh milioni 31 kwa mwezi, CCM Kirumba linaloingiza Sh milioni 35 na Tunakopesha linaloingiza Sh milioni tano kwa mwezi, kwa mujibu wa Mwenyekiti wa Miradi, Mambile.

Dk. Diallo anatajwa kuwa na maono ya kukiimarisha chama hicho kwa kukiongezea miradi ya kiuchumi, lakini dhamira yake hiyo imekuwa ikikwazwa na ofisi ya katibu wake yenye mamlaka ya kupanga matumizi ya mapato yanayokusanywa.

Bila kumumunya maneno, ametaja wazi kwamba makatibu wengi wa CCM ngazi ya mkoa na wilaya ndio wachawi wa uchumi wa chama hicho, hivyo angependa kuona wakishukiwa na rungu la Dk. Magufuli bila huruma kwa manufaa ya wanachama.

“Mara nyingi wabadhirifu wa mapato ya chama hiki ni makatibu walafi wanaoletwa mikoani na wilayani kutokea Makao Makuu (ofisi ya katibu Mkuu inayowaajiri), hata huku (Mwanza) mambo ya fedha yamekuwa si mazuri,” amesema.

Kwa upande wake, Mambile ambaye pia ni mjumbe wa kamati ya siasa ya mkoa ameelezea kutoridhishwa kwake na mfumo unaozinyima kamati hizo mamlaka ya kuwachukulia hatua za kinidhamu watendaji wanaohujumu fedha za chama.

“Kamati ya siasa haina mamlaka ya kuchukua hatua kwa mtendaji anayeiba fedha za chama, kiongozi pekee mwenye mamlaka hayo ni Katibu Mkuu,” amesema Mambile na kuendelea:

“Kamati ya siasa inastahili kupewa meno ya kuadhibu wabadhirifu kwani ndiyo inayopitia taarifa za chama, ipewe mamlaka ya kuchukua hatua moja kwa moja hata kama ni kuwasimamisha watendaji wabovu.”

Lakini kwa upande mwingine amesema uelewa mdogo kuhusu masuala ya utendaji kwa baadhi ya viongozi wa kuchaguliwa umekuwa ukichangia kuwapa watendaji wasio waadilifu mwanya wa kujinufaisha na fedha za chama.

Naye kada maarufu na mwasisi wa CCM, Masalakulangwa, anaamini kwamba misingi ya uzalendo ndani ya chama ilianza kuyumba baada ya kuanzishwa mfumo wa vyama vingi vya siasa nchini mwaka 1992, ambapo kiliruhusu wafanyabiashara matajiri kupewa uongozi chamani kikihofia kung’olewa madarakani.

“CCM kilikuwa chama imara cha wakulima na wafanyakazi enzi za Julius (Baba wa Taifa, Mwalimu Nyerere), lakini kilianza kuyumba mwaka 1992, nafikiri kilitishwa na nguvu ya vyama vingi, kikaanza kuangalia mwenye fedha ndiye apewe uongozi hata kama hana uwezo wa kuongoza, kikaacha watu makini.

“Tangu wakati huo kikaruhusu rushwa kuanzia kwenye kura za maoni hadi kwenye uchaguzi wa jumla, kikaweka kando sifa za mgombea. Mpaka sasa inawezekana hakuna kiongozi ndani ya CCM na kama wapo ni wachache kama Magufuli ambao hawakutoa rushwa.

“Ndiyo maana ninasema kama ni kukata majina ya watoa rushwa Magufuli atawakata sana kupitia mamlaka yake ya uwenyekiti wa CCM kwa sababu wengi hawajui kuomba kura bila kutoa rushwa ya fedha, hata wapigakura wameshazoea kuhongwa fedha.

“Lakini mimi nina imani sana na Dk. Magufuli. Ninaamini anaweza kukirejesha chama hiki kwenye misingi thabiti iliyowekwa na Julius Nyerere kama atapa ushirikiano wa dhati kutoka kwa wanachama wenye uzalendo wa kweli.

“Enzi za Nyerere watu walikuwa hawaendi kutafuta utajiri ndani ya chama. Lakini siku hizi karibu vijana wote tunaowaajiri chamani wanaingia kutafuta fedha. Ni yeye kwanza chama baadaye. Ndiyo maana kimekuwa masikini na ombaomba,” ameeleza Masalakulangwa ambaye pia alipata kuwa Mweka Hazina wa chama hicho mkoa wa Mwanza kwa miaka 10 mfululizo (1992-2002).


