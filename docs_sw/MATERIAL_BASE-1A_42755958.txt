
Kampeni ya Beyond Zero yatimiza mwaka
Na CAROLYNE AGOSA
KAMPENI ya kuchangisha pesa za kuzuia vifo vya akina mama na watoto wachanga, almaarufu Beyond Zero, imegonga mwaka mmoja.
Tangu izinduliwe Desemba 1, kampeni hiyo ambayo ni mradi wa mke wa rais, Mama wa Taifa Margaret Kenyatta, imefanikiwa kununua vifaa kamili kwa kliniki 20 za kuhamahama.
Kufikia Desemba, kliniki 16 zilikuwa zimetolewa kwa kaunti zinazoathiriwa zaidi na vifo hivyo kama vile Taita Taveta, Narok, Samburu, Homa Bay, Baringo, Isiolo, Wajir, Kilifi na Kwale.
Kampeni hiyo imetumia mbinu mbalimbali kuchangisha pesa huku mbio za marathon zikiwa ndizo kuu na zilizogonga vichwa vya habari zaidi.
Bi Kenyatta aliandika historia mnaNa CAROLYNE AGOSA mo Aprili 13 kwa kuwa Mke wa Rais wa kwanza kukimbia mbio za marathon za London nchini Uingereza. Alimaliza kilomita hizo 42 kwa saa saba, dakika 05 na sekunde 28.
Hazikuwa mbio za kwanza kwake.
Awali mnamo Machi 9, alizindua mbio za kwanza za nusu marathon za Mama wa Taifa, kwa jina First Lady’s Half Marathon, mjini Nairobi kama matayarisho kwa mbio za London.
“Leo, tulikimbia kuwezesha kuwepo kwa kizazi chenye afya kisicho na HIV; kukomesha maambukizi ya HIV kutoka kwa mama hadi mtoto.
Tulikimbia kuchanga pesa kuimarisha kupatikana kwa matibabu bora kupitia kliniki za kuhamahama ambazo zitaleta huduma karibu zaidi kwa Wakenya,” alisema baada ya mbio hizo zilizohusisha vitengo vya kilomita 21, kilomita 10 na kilomita 2 za kujivinjari. Takriban wakimbiaji 30,000 walishiriki.
MAMA NA MTOTO “Leo, tulikimbia kuwapa uzima akina mama na watoto wachanga. Tulikimbia kwa sababu kila mama anastahili kukumbatia kitoto chake na kwenda nacho nyumbani, na kwamba kitoto hicho kinastahili kukomaa na kusherehekea miaka mingi zaidi ya kuzaliwa.
Tunahitaji kukimbia hadi pale ambapo hakuna vifo vingine vya akina mama na watoto vinavyoweza kuzuiwa.” Zaidi ya akina mama 5,500 humu nchini hufariki kila mwaka wakijifungua. Nao watoto 13,000 huambukizwa virusi vya HIV.
Kutokana na mafanikio ya mbio hizo, Bi Kenyatta alijitosa ugani tena kuungana na mamia ya Wakenya kuzindua usajili wa awamu ya pili ya Mbio za Nusu Marathon za Mama wa Taifa 2015. 
Shughuli hiyo ilizinduliwa Oktoba katika msitu wa Karura mjini Nairobi, na mbio hizo zimepangiwa kufanywa Machi 8, 2015 jijini Nairobi.
“…tutaendelea kukimbia ili kuchangisha pesa na kuhamasisha viongozi na Wakenya kukuza kesho yenye afya kwa akina mama na watoto wetu.”


