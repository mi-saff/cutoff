
‘Isaidieni Serikali kwa kulipa kodi’

Imeandikwa na John Gagarini, Mkuranga

Imechapishwa: 21 Oktoba 2016

WANANCHI wametakiwa kuwa na utamaduni wa kulipa kodi mbalimbali za serikali ili ziweze kutumika kwa ajili ya maendeleo kama wanavyofanya wananchi wa Libya.

Hayo yalisemwa na Mkurugenzi wa Taasisi ya World Islamic Call Society iliyopo chini ya Ubalozi wa Libya nchini, Ammara Zaiyani wakati akikabidhi mradi wa kisima cha maji kwenye Kijiji cha Binga– Kisiju, Mkuranga.
Alisema fedha zilizosaidia ujenzi wa kisima hicho cha maji ya kunywa chenye thamani ya Sh milioni 18 zimetokana na kodi za wananchi wa Libya kwa ajili ya kusaidia watu wenye changamoto mbalimbali za kimaendeleo.
“Wananchi wa Libya wanajitolea kuwasaidia wenzao hivyo na nyie mnapaswa kuwa na utamaduni wa kuwasaidia wengine kupitia kwenye malipo mbalimbali ya serikali yenu ambayo inasema Hapa Kazi Tu,” alisema Zaiyani.
Mwakilishi wa Ubalozi wa Libya nchini, Mohammed Atoumi alisema serikali ya Libya kupitia taasisi hiyo imekuwa ikipokea maombi mbalimbali na imekuwa ikisaidia kadiri ya uwezo unapokuwepo.
Atoumi alisema wamekuwa wakisaidia sekta mbalimbali ikiwa ni pamoja na huduma za afya, maji na shughuli nyingine za maendeleo lengo likiwa ni kudumisha ushirikiano uliopo na Tanzania.
Kadhi Mkuu wa mkoa wa Pwani, Shehe Hamis Mtupa alishukuru kwa msaada huo, akisema umesaidia kuwaondolea wananchi 2,555 wa Kijiji hicho adha ya kutembea umbali mrefu kutafuta maji, wakati mwingine yakiwa si safi na salama.


