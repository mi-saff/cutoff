Sumaye akumbushia ya Mkapa
Jun 04, 2015

WAZIRI Mkuu mstaafu, Frederick Sumaye, amesema mawaziri wote waliokuwepo kwenye Baraza la Mawaziri la Serikali ya Awamu ya Tatu wanawajibika kwa maamuzi yote yaliyofanyika wakati huo. 
Raia Mwema limeambiwa kwamba katika mkutano wake na waandishi wa habari uliopangwa kufanyika jijini Dar es Salaam jana, Sumaye ataeleza kuwa hakuna waziri anayeweza kukataa kuwa sehemu ya uamuzi wakati hakujiuzulu nafasi yake wakati huo.
Baadhi ya maamuzi ya kutatanisha ya Serikali ya Awamu ya Tatu yalikuwa ni uuzwaji wa nyumba za serikali kwa watumishi, ununuzi wa ndege ya Rais na rada ya kuongozea ndege ambayo yote yaliibua mjadala wakati huo.
“ Mambo yote yaliyozua mjadala wakati mimi nikiwa Waziri Mkuu yalifanyika kwa makubaliano ndani ya Baraza la Mawaziri. Hakuna waziri anayeweza kusema hahusiki.
“Nitashangaa kama kuna mtu atakuja kusema kuwa yeye hakuhusika na maamuzi yaliyofanyika wakati alikuwa katika baraza lililoamua na hakujiuzulu kupinga,” alisema Sumaye.
Sumaye alitarajiwa kuzungumza na waandishi wa habari jana kutangaza nia yake ya kutaka kuwania urais wa Tanzania kupitia CCM.
Kwa muda wa miaka kumi ya utawala wa Rais Benjamin Mkapa, Sumaye alikuwa Waziri Mkuu na hadi sasa ndiye mwenye historia ya kushikilia wadhifa huo kwa muda mrefu kuliko wengine wote tangu Tanzania kuwa huru.
Kwa vile yeye ndiye alikuwa Waziri Mwandamizi, baadhi ya wapinzani wake kisiasa wanaweza kuamua kumshushia lawama zaidi yeye na maelezo yake hayo yana lengo la kujibu mapigo ya namna hiyo yatakayojitokeza.
Pamoja na changamoto hizo, Sumaye atatumia pia nafasi hiyo kueleza mafanikio yake aliyoyapata wakati huo ambayo yanampa sifa zaidi ya kumrithi Rais Jakaya Kikwete kuliko washindani wake.
Miongoni mwa sifa hizo ni kuifahamu nchi na mahitaji yake vizuri, uwezo wa kuinua uchumi, kupambana na rushwa, uadilifu na uzoefu katika uongozi.


