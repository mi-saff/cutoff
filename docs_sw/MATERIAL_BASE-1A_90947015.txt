DC azuia ndoa kabla ya siku 21

Imeandikwa na Kennedy Kisula, Lindi

Imechapishwa: 22 Septemba 2016

VIONGOZI wa dini wilayani Lindi wametakiwa kutofungisha ndoa bila kutoa siku 21 za kuitangaza ili kama kuna dosari zitambulike, ikiwa ni pamoja na kudhibiti ndoa za utotoni hasa kwa wanafunzi. 

Mkuu Wilaya ya Lindi, Shaibu Ndemanga aliyasema hayo jana wakati alipozungumza na watendaji wa ngazi ya kata ya Majengo na Mtama, kwenye kikao cha kazi.
Alisema katika kijiji cha Nahuka alikamatwa mwanafunzi wa darasa la sita akiozeshwa mwaka huu na kwamba alikamatwa, lakini baadaye alitoroka na mumewe.
Aliongeza kuwa, baadaye alijisalimisha Polisi na kudai ameridhia kuolewa huku akisisitiza hataki shule.
"Yaani wazazi na jamii waliamua kumfundisha atakapofika Polisi aseme hataki shule, hapa unayafupisha maisha yake badala ya kusonga mbele," alisema Ndemanga na kuwataka watendaji kufuatilia taarifa za viongozi wa dini wenye vibali vya kufungisha ndoa.
Alisema itakuwa ni rahisi kwao kujua ndoa inayofungwa ina sifa zipi na hatimaye ikipitishwa, ndiyo kiongozi hao wa dini wafungishe. 
Katibu Tawala wa Wilaya ya Lindi, Thomas Safari alisema mara nyingi dini ya Kiislamu wanatumia kitabu kimoja cha cheti cha kwao badala ya Serikali na kuagiza vitumike vyeti vya serikali na vile vya dini, ili kuondoa usumbufu.


