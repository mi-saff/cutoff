
Wasomaji wanataarifu, kukosoa na kudai haki
NDIMARA TEGAMBWAGE
Heri ya Mwaka Mpya wasomaji wa safu hii. Kwa salamu hizi ninawaletea maoni ya wasom H aji wenzenu watatu walioniandikia.
Wasomeni kwa furaha na kwa kutafakari.
Mmoja anatoa taarifa, wa pili anajenga hoja juu ya haki za binadamu wa tatu anasahihisha alichoona kimekosewa na gazeti hili.
Hili ndilo niliahidi mwanzoni mwa safu hii, kwamba baadhi ya maoni muhimu ya wasomaji yatachapishwa kwa urefu ili kukuza uelewa, kuchochea mijadala na kuhimiza wahusika kuchukua hatua.
Okoa maisha ya mama huyu Msomaji mmoja amenitaka kualika "wahusika ili twende kumkomboa mama mmoja ambaye mume wake amemfungia nyumbani kwa zaidi ya miaka mitatu sasa, anaumwa na ameanza kupauka." 
"Si hii ndiyo kazi ya waandishi wa habari? Mambo yanatendeka kimyakimya na ninyi bila kuyafukua na kuyaanika, hasa wewe katika safu yako. Kuna watakaoendelea kuumia hata kufa," anaeleza.
"Mhariri wa Jamii, sasa hii ndiyo taarifa rasmi kwako na mwaliko. Kuna jamaa yetu amemfungia mkewe ndani na ni mgonjwa.
Ni zaidi ya miaka mitatu. Amekonda mpaka amebaki mifupa mitupu. Sura ya mtu imeharibika. Inatia uchungu ukimwona," anaandika kupitia sms.
Majirani tumejaribu kutoa taarifa sehemu mbalimbali lakini hajapatikana wa kumwokoa. Hadi leo (28 Desemba 2016), hakuna hatua zilizochukuliwa.
Mama huyu ana hali mbaya. Mume wake (anataja jina lake) ni mstaafu aliyekuwa mkurugenzi katika wizara na mwanamke anayeteseka na kunyanyasika alikuwa mtumishi katika mahakama.
Mume hataki hata ndugu wa mkewe waje kumhudumia ndugu yao," ameeleza mwenye namba ya simu iliyoniletea ujumbe.
"Nina uhakika na ninachokisema. Hawa ni majirani zangu. Kuna wakati nilikuwa ninawapa hata maziwa kwa huruma. Waandishi pigeni kelele muokoe maisha ya mama huyu," ameeleza mtoa taarifa. 
Mtoa taarifa anaomba namba ya simu yake isiwekwe gazetini; "lakini kama unakuja na polisi na watawala, tumia namba hiyo kunipata ili niweze kuwapeleka tuokoe maisha ya mama huyu. Ni hapa Wazo, Kinondoni jijini Dar es Salaam."
Haki ya wakazi wa Ngorongoro Mhariri, nakuomba ujadili haki ya kuishi na usawa mbele ya sheria kwa jamii inayoishi ndani ya Hifadhi ya Ngorongoro hasa baada ya kunyang'anywa haki ya ardhi na kilimo.
Haki ya kuishi ndiyo muhimu zaidi miongoni mwa haki zote za binadamu. Haki hii inatamkwa chini ya Ibara ya 14 ya Katiba ya Jamhuri ya Muungano wa Tanzania.
Haki ya kuishi imetambuliwa pia katika mkataba wa kimataifa wa haki za kiraia na kisiasa. Ukiukwaji wa haki hii ni pamoja na kuendelea kuwapo kwa katazo la kilimo ndani ya Hifadhi ya Ngorongoro. 
Katazo la kilimo cha kujikimu limesababisha ugumu wa maisha na vifo. Msomeni Profesa Issa Shivji na Wilbert Kapinga (1998).
Katika kitabu chao, Haki za Wamasai waishio ndani ya Hifadhi ya Ngorongoro (Maasai Rights in Ngorongoro Conservation Area), wanaandika kuwa kunyima wenyeji wa Ngorongoro haki ya kilimo ni kukiuka haki ya msingi ya kuishi. 
Marekebisho ya mwaka 1975 ya Sheria ya Hifadhi ya Ngorongoro ndiyo yalikataza kilimo ndani ya hifadhi jambo ambalo linakiuka haki ya msingi ya kuishi.
Matokeo ya unyimaji haki hii ni kuwapo njaa na utapiamlo miongoni mwa watoto kama ilivyowahi kuthibitika kwa watoto 29 wa Ngorongoro kulazwa katika hospitali ya Endulen na mmoja wao kufariki dunia.
Ningependa pia mhariri wa jamii ujadili sheria ya hifadhi inavyokiuka Katiba ya nchi, Mkataba wa Kimataifa wa Haki za Kiuchumi, Kijamii na Kiutamaduni wa mwaka 1966 na Mkataba wa Afrika wa Haki za Binadamu na Haki za Watu wa mwaka 1981.
Supeet Kimarari, Ngorongoro - 0764949482 Morogoro siyo Jimbo Kuu Tangu lini Jimbo la Morogoro limekuwa Jimbo Kuu na Askofu Telesphory Mkude kuwa Askofu Mkuu (Mwananchi, 26 Desemba 2016, uk. 4)? Msipotoshe wasomaji.
Majimbo Makuu ya Kanisa Katoliki nchini ni Dar es Salaam, Songea, Tabora, Mwanza, Arusha na Dodoma. Wakuu wake ndiyo wanaoitwa maaskofu wakuu.
Morogoro ni "Jimbo la Morogoro" likiongozwa na Askofu Telesphory Mkude. Hili liko chini ya Jimbo Kuu la Dar es Salaam linaloongozwa na Askofu Mkuu, Polycarp Kardinali Pengo.
Ezekiel Issaka Kijijini Haubi - Kondoa Mwandishi ni Mhariri wa Jamii wa vyombo vya habari vya Mwananchi Communications Limited wachapishaji wa magazeti ya The Citizen, Mwanaspoti na hili. Kwa maswali na hoja juu ya vyombo hivyo, wasiliana naye kwa simu:
0713614872 au 0763670229; e-mail: ndimara@yahoo.com au ntegambwage@tz.nationmedia.com


