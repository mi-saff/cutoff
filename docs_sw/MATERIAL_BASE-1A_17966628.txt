
`Fedha zilizolipa watumishi hewa zirejeshwe serikalini'
Kila kiongozi mkoani Mwanza atakiwa kutumiza wajibu wake
Ngollo John, Mwananchi mwananchipapers@ mwananchi.co.tz
Mwanza. Baada ya watumishi hewa 1, 057 mkoani Mwanza kusababisha hasara ya Sh2.1 bilioni, Serikali imeweka mikakati ya kuhakikisha fedha hizo zinarejeshwa ifikapo mwishoni mwa Julai, mwaka huu.
Katika kufanikisha hilo, Mkuu wa Mkoa wa Mwanza, John Mongella leo atashiriki kikao cha kimkakati kitakachohudhuriwa pia na wakuu wa wilaya zote, makatibu Tawala, wakurugenzi watendaji wa halmashauri na wakuu wa idara kwa nia ya kutoa maelekezo kwa kila mmoja.
"Kila mmoja lazima atekeleze na kutimiza wajibu katika eneo lake kuhakikisha fedha za Serikali zilizolipwa kinyume cha taratibu zinarejeshwa kugharamia miradi ya maendeleo ya wananchi," alisema Mongella juzi.
Mkuu huyo wa mkoa alisema uchunguzi wa kina wa kijinai unaendelea kuwabaini maofisa na wasimamizi waliohusika ili wachukuliwe hatua za kisheria.
Akizungumza katika kikao kati ya viongozi wa Serikali na wadau mbalimbali, alisema hatua ya awali iliyochukuliwa ni kuwaondoa kwenye orodha ya malipo watumishi wasiostahili kuendelea kulipwa mshahara na Serikali.
"Lengo ni kuwachukulia hatua waliotufikisha katika kadhia hii kwa makusudi waliamua kujinufaisha na fedha za umma kinyume cha taratibu," alisema.


