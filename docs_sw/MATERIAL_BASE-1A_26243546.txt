MNH yatoa mil 500/- madaktari wake kujifunza kupandikiza figo

Imeandikwa na Francisca Emmanuel

Imechapishwa: 24 Septemba 2016

HOSPITALI ya Taifa Muhimbili (MNH) imetoa Sh milioni 528 kwa ajili ya madaktari 30 watakaokwenda Hospitali ya Apollo, New Delhi, India, kusomea upandikizaji wa kifaa cha usikivu na figo.

Akizungumza katika hafla ya kuwaaga madaktari saba wanaokwenda kusomea upandikizaji kifaa cha usikivu kwa watu wazima na watoto, Kaimu Mkurugenzi wa Hospitali hiyo, Profesa Lawrence Museru alisema, madaktari hao wataondoka kesho.
Alisema watakaoondoka ni madaktari bingwa wawili wa upasuaji wa pua, koo na masikio, wauguzi wawili wa chumba cha upasuaji, mtaalamu wa kupima usikivu pamoja na wataalamu wa kufundisha jinsi ya kuongea, hususani watoto waliozaliwa na tatizo hilo.
“Madaktari hawa watajifunza kwa vitendo jinsi ya kufanya upasuaji huo, kwani takwimu zinaonesha kuwa, asilimia 95 ya wagonjwa ambao wanahitaji kufanyiwa upasuaji wa kuwekewa kifaa cha usikivu ni watoto wadogo,” alisema Profesa Museru.
Aidha, alisema huduma hiyo itakapoanza itasaidia watoto wengi nchini na kujenga uwezo kwa wataalamu ndani ya nchi.
Aliongeza kuwa, gharama za kupandikiza kifaa hicho kwa mtoto mmoja ni kati ya Sh milioni 80 hadi 100 anapopelekwa nje ya nchi, wakati mgonjwa anayepandikizwa figo nje ya nchi hugharimu kati ya Sh milioni 40 hadi 60.
Profesa Maseru alifafanua kuwa, uwepo wa huduma hizo hapa nchini, utawezesha Wa tanzania wengi kupata huduma hizo kwa gharama nafuu na kupunguza mzigo kwa serikali wa kuwapeleka wagonjwa nje ya nchi kwa kuwa gharama zitapungua kwa zaidi ya asilimia 50.
“Wataalamu hawa watafanya mafunzo kwa mwezi mmoja kwani Oktoba 28, mwaka huu, watarejea tayari kutoa huduma hiyo. Mwanzoni mwa mwezi huu, tulipeleka wataalamu 18 wa fani mbalimbali kwa ajili ya kujifunza kupandikiza figo, fani hii inatarajiwa kuanza mwakani,” alisisitiza.
Profesa Museru alisema, hospitali hiyo inatarajia kutumia Sh bilioni 3.4 kuongeza vyumba vya upasuaji kutoka 12 hadi 20 na sasa wanafanyia ukarabati vyumba vilivyopo na kuweka vifaa vipya.
Hata hivyo alisema, eneo la uchujaji wa damu kwa wagonjwa wa figo, litapanuliwa na kuongeza vitanda kutoka 17 hadi 42, sambamba na kuongeza mashine kufikia 42 pamoja na mtambo wa kuchuja maji.
“Tutaongeza vyumba vya wagonjwa wenye kuhitaji uangalizi maalumu (ICUs) vinne, vikiwa na vitanda 40 na kuweka vifaa vipya pamoja na vyumba vya kupokea wagonjwa baada ya kutoka ICU na kabla ya kwenda wodini,” alieleza Profesa Museru.


