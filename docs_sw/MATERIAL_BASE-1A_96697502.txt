Tuendelee kuisaidia serikali kwa tetemeko la Kagera

Imeandikwa na Mhariri

Imechapishwa: 19 Septemba 2016

MATUKIO makubwa mawili yalifanyika jijini Dar es Salaam mwishoni mwa wiki kuhusu tetemeko la ardhi Kagera.

Tukio la kwanza ni la Rais mstaafu wa Awamu ya Pili, Ali Hassan Mwinyi kuongoza matembezi ya kuchangia waathirika wa tetemeko hilo, ambapo jumla ya Sh milioni 502 zilipatikana. Matembezi hayo ya kilometa tano, yaliandaliwa na Wizara ya Mambo ya Nje na Ushirikiano wa Afrika Mashariki.
Tukio la pili la Rais John Magufuli kupokea taarifa ya maafa, yaliyosababishwa na tetemeko hilo katika Mkoa wa Kagera na mikoa jirani ya Mwanza, Geita na Kigoma kutoka kwa Waziri Mkuu, Kassim Majaliwa.
Tunaunga mkono taarifa ya Waziri Mkuu, aliyesema kwamba serikali imechukua hatua mbalimbali kwa waathirika wa tetemeko hilo, zikiwemo kupeleka chakula, huduma za matibabu na hifadhi za dharura; na pia imekusanya michango kutoka sehemu mbalimbali na kwamba mpaka sasa Sh bilioni 3.6 zimepatikana.
Hali kadhalika, tunaunga mkono kauli ya Rais Magufuli ya kuomba Wa tanzania, kuwapuuza watu wanaotaka kutumia maafa hayo, kueneza uchonganishi na chuki dhidi ya serikali. Tunasisitiza, kama alivyosema Rais, kuwa mpaka sasa hakuna teknolojia ya kutabiri kutokea kwa tetemeko la ardhi na kamwe tetemeko hilo halikuletwa na Serikali.
Hivyo, hakuna sababu kwa mtu yeyote, kikundi cha watu au taasisi yoyote kutumia tetemeko hilo, kusambaza uongo kwa lengo la kuichonganisha serikali na wananchi. Tetemeko la ardhi ni janga kama majanga mengine, kama vile moto, kimbunga, mafuriko na mengineyo.
Hata mataifa tajiri yenye maendeleo makubwa ya uchumi, teknolojia na viwanda, hukumbwa na matetemeko ya ardhi, yanayosababisha vifo vingi vya watu na uharibifu mkubwa wa mali. Mathalani, China ilipata tetemeko mwaka 2014, ambapo watu 617 walipoteza maisha, mwaka 2013 walikufa watu 193 na mwaka 2010 walikufa 2,998.
Kwa upande wa Japan, mwaka 2011 tetemeko liliua watu 15,904 na mwaka 2008 watu 12. Tunaomba vyombo vya dola, kufuatilia wote walioanza kusambaza uchonganishi na pia kufuatilia wote wanaotaka kutumia maafa hayo, kukusanya michango kwa lengo la kujinufaisha. 
Vile vile, tunaomba wananchi waliokumbwa na madhara ya tetemeko hilo, mfano wale ambao nyumba zimebomoka, waanze sasa kurekebisha nyumba hizo ili kuisaidia Serikali. Tunasema hivyo, kwa sababu serikali peke yake haiwezi kujenga upya nyumba zote zilizobomoka.
Endapo Serikali itasaidiwa, itaweza kwa haraka kurekebisha miundombinu yote iliyoharibika, kama vile shule, vituo vya matibabu, barabara na huduma nyingine za kijamii. Tunashukuru mashirika, wafanyabiashara, watumishi wa umma, makampuni na watu binafsi wanaoendelea kuchangia waathirika wa tukio hilo.
Michango yao ni ya muhimu mno katika kukabiliana na maafa yaliyoletwa na tetemeko hilo. Tunawasihi Wa tanzania wote walioguswa na maafa hayo, kuendelea kutoa mabati, blanketi, magodoro, mahindi, mchele, maharage, mafuta, fedha, nguo na misaada mbalimbali kwa waathirika hao wa tetemeko kupitia Ofisi ya Waziri Mkuu na Ofisi ya Mkuu wa Mkoa wa Kagera.


