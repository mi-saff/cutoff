
Wadau afya wekezeni Mfuko wa Ukimwi-Kigwangala

Imeandikwa na Mwandishi Wetu

Imechapishwa: 01 Novemba 2016

WADAU wa afya nchini wakiwemo wabunge, wameombwa kujitokeza kuwekeza katika Mfuko wa Ukimwi ili kushirikiana na serikali kuboresha huduma za afya kwa waathirika wa ugonjwa huo. 

Aidha, serikali imesema hakuna shehena ya dawa za kufubaza makali ya Ukimwi (ARVs) iliyokwama bandarini na dawa hizo pamoja na za miradi misonge (chanjo), zipo kwa asilimia 100.
Naibu Waziri wa Afya, Maendeleo ya Jamii, Jinsia, Wazee na Watoto, Dk Hamis Kigwangala alitoa rai hiyo leo bungeni wakati akijibu swali la nyingeza la Mbunge wa Viti Maalumu, Susan Lyimo (Chadema).
Lyimo alitaka kujua kauli ya serikali kuhusu shehena ya dawa zilizokwama bandarini kutokana na Kodi ya Ongezeko la Thamani (VAT), zitatolewa lini kuokoa maisha ya waathirika wa Ukimwi na Mfuko wa Ukimwi una kiasi gani cha fedha mpaka sasa.
Akijibu swali hilo, Dk Kigwangala alisema hakuna shehena ya dawa iliyokwama bandarini Dar es Salaam na hadi sasa Mfuko wa Ukimwi umewekewa Sh bilioni sita kutoka katika bajeti iliyopita. Dk Kigwangala alitoa mwito kwa wadau wa afya nchini, wakiwamo wabunge na marafiki wa maendeleo, kujitokeza kuwekeza katika mfuko huo.
Akifafanua zaidi kuhusu uwepo wa dawa, Kigwangala alisema dawa zipo kwa asilimia 100 katika Bohari ya Taifa (MSD) na za kanda.
"Labda nieleze tunaposema kuna dawa asilimia 100 tunamaanisha nini, ni kwamba dawa zipo kwa miezi sita mbele katika Bohari ya Dawa ya Taifa, zipo kwa miezi mitatu mbele katika Kanda na wilayani zipo kwa mwezi mbele," alifafanua Kigwangala kwa niaba ya waziri mwenye dhamana, Ummy Mwalimu.
Katika swali la Msingi, Mbunge wa Viti Maalumu, Grace Tendega (Chadema) alihoji mpango wa serikali kuhakikisha huduma za kupambana na Ukimwi ikiwamo elimu na matibabu, zinaendelea kutolewa hata kama Shirika la Afya Duniani (WHO) litatetereka.
Akijibu swali hilo, Dk Kigwangala alisema serikali imeanza Mfuko wa Ukimwi kwa mujibu wa sheria kushughulikia hayo hata pale WHO ikitetereka na kupitia Mpango wa Taifa wa Maendeleo wa miaka mitano, serikali itahakikisha huduma kwa waishio na VVU na elimu kwa umma kuhusu Ukimwi vinakuwa ajenda endelevu.


