
Wameru wapinga wanawake kumiliki ardhi

Imeandikwa na Veronica Mheta, Arusha

Imechapishwa: 14 Desemba 2016

VIONGOZI wa kimila wa kabila la Wameru, Washili mkoani Arusha wameiomba serikali kubadilisha Sheria ya Ardhi ya mwaka 1999, wakidai kwamba inapingana na mila na desturi za kabila lao na ni chanzo cha migogoro mingi wilayani humo.

Badala yake, viongozi hao wanataka sheria hiyo inayompa haki ya umiliki wa ardhi mwanamke iendane na mila na desturi za kabila lao ambazo zinamnyima mwanamke haki ya umiliki wa moja kwa moja wa ardhi na uuzaji wa ardhi katika wilaya hiyo.
Walidai kuwa Sheria ya Ardhi ya mwaka 1999 inayompa mwanamke haki ya kurithi, kumiliki, kuitumia na hata kuuza anapotaka, ni chanzo cha migogoro mingi ya ardhi wilayani humo kwa kuwa wajane wengi wamekuwa wakiuza ardhi ya familia bila ridhaa.
Kwa mujibu wa viongozi hao wa kimila, wanawake na watoto wa kike katika kabila hilo wana haki ya kumiliki na kuitumia ardhi ya urithi lakini haruhusiwi kubadilisha miliki ya ardhi hiyo bila kushirikisha viongozi wa kimila wa ukoo.
Akizungumza katika kampeni ya kuongeza uelewa wa wanawake katika umiliki wa ardhi na mali kwa wanawake wa wilaya ya Arumeru iliyoanzishwa na Chama cha Wanasheria Wanawake Tanzania (Tawla) katika kata ya Maji ya Chai, Kiongozi wa kimila wa ukoo wa Pallangyo, Jackson Emanuel Pallangyo alidai kuwa kamwe Wameru hawawezi kumruhusu mwanamke kuwa na maamuzi ya mwisho katika umiliki wa ardhi na mali ya urithi.
“Wanaruhusiwa kumiliki na kuitumia ardhi na mali za urithi, lakini hawana haki ya kuwa na maamuzi ya mwisho ya mali hizo, kwa sababu kwa mujibu wa mila zetu, ni lazima washirikishe wazee wa ukoo kabla ya kufanya chochote, na huo ndio msimamo wetu ambao kamwe hauwezi kubadilika,” alisisitiza katika uzinduzi wa kampeni hiyo.
Alipoulizwa iwapo viongozi hao wa kimila wanaweza kukubaliana na azma ya serikali ya kuwashirikisha wanawake sawa na wanaume katika ngazi za uongozi na utoaji wa maamuzi, Pallangyo alidai kuwa hilo kwao kamwe halitawezekana kwa sababu wanawake wanadanganyika kirahisi kuliko wanaume.
Msimamo huo uliungwa mkono na mzee mwingine wa kimila, Zakayo Loti Nnko wa kijiji cha Kitefu katika Kata ya Maji ya Chai ambaye alidai kuwa kuwapa wanawake haki ya mwisho ya umiliki wa ardhi na mali ni kuwapa jeuri, kuwadharau waume zao wanapoolewa na kuwa na fursa ya kutawanya mali hizo pale mume anapofariki dunia.
Hata hivyo, misimamo hiyo ilipingwa na baadhi ya wanawake waliohudhuria uzinduzi huo ambao walidai kuwa mila na desturi hizo zimekuwa zikitumiwa kuwanyima wanawake haki ya kumiliki ardhi na mali na kwamba ndizo zinazochangia wanawake wengi kunyanyaswa wilayani humo.
Naye Bertha Ayo, mkazi wa kijiji cha Kitefu katika kata hiyo ya Maji ya Chai alisema kuwa migogoro mingi ya ardhi wilayani humo hutokea pale mume anapofariki ambapo ndugu wa marehemu hutaka kumnyang’anya mjane kwa kisingizio cha mila lakini kikubwa ni tamaa ya mali kutokana na ardhi kuwa na thamani kubwa katika maeneo hayo.
Awali, Mratibu wa Mradi huo wa Tawla, Cesilia Ngaiza alisema kampeni hiyo ya miaka mitatu, itashirikisha jamii yenyewe kuwa na midahalo katika ngazi ya kijiji na kata na kuibua matatizo yaliyopo katika masuala ya umiliki wa ardhi na mali kwa wanawake na namna bora ya kukabiliana nayo.


