Mbunge alilia serikali juu ya usalama kwa wafugaji
MBUNGE wa Laikipia Jane Machira jana alihimiza serikali kuchukua hatua za dharura kuzima ongezeko la wizi wa mifugo katika sehemu za Kinamba na Ol Moran.
Akiongea baada ya kutembelea maeneo hayo, alisema kuwa kampeini ya kunyaua silaha haramu Kaunti ya baringo na Turkana haiwezi kufaulu ikiwa jamii wa wafugaji wanaoishi Laikipia waachwa na silaha.
“Mashambulizi yamezidi na sielewi kwa nini ng’ombe wanaibwa Laikipia na kupelekwa Baringo kupitia Mochongoi na katika hifadhi moja ya kibinafsi. Machifu wa maeneo yale ng’ombe wanapelekwa lazima kupewa ilani au wapoteze kazi kwa kukosa kujulisha serikali uwepo wa mahartamia hawa,” akasema.
Mbunge huyo alisema ni jambo la kuhuzunisha kuona wananchi wakifa na kuumizwa vibaya na ng’ombe wao kuibwa na majangili huku walinda usalama wakionekana kushindwa.
Bi Machira alisema kuwa lazima hatua kamili kuchukuliwa kutwaa silaha zote haramu kwani wakati umewadia kuokoa sehemu hizi kutoka maharamia hawa ambao nia yao ni kuiba mifugo na kuua. 
Mbunge aliongeza kuwa wafugaji pia lazima kulindwa kutokana na maharamia hawa na akasema yuko tayari kujihusisha na mipango ya kufanya mazungumzo kati ya wazee kutoka jamii zote zinazoishi mpakani kati ya Baringo na Laikipia.
Kwa sasa seriukali inaendesha kampeini ya masaa ishirini na nne kumaliza umilkaji wa silaha haramu katika eneo la Baringo.
Bi Machira alisema mashambulizi yanayoendelea yanaonyesha kuwa operesheni ya kutwaa silaha haiwezi kufaulu ikiwa Laikipia itaachwa nyuma katika kampeini hiyo.
Na JAMES KARIUKI


