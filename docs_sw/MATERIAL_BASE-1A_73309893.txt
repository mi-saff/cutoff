
DC aagiza wazee wapewe vitambulisho

Imeandikwa na Veronica Mheta, Arusha

Imechapishwa: 01 Novemba 2016

MKUU wa Wilaya ya Arusha, Gabriel Daqarro amemuagiza Ofisa Ustawi wa Jamii wa Halmashauri ya Jiji la Arusha, kuhakikisha wazee wote wa jiji hilo wanapatiwa vitambulisho kabla ya mwisho wa mwaka huu ili wapate huduma yakiwemo matibabu.

Daqqaro alitoa agizo hilo jana kwenye mkutano na wazee wa Jiji hilo, uliokuwa na lengo la kusikiliza kero za wazee ili zipatiwe ufumbuzi pia kufahamiana.
Alisisitiza idara hiyo, kuhakikisha vitambulisho vinapatikana kabla ya mwisho wa mwezi, sanjari na kuwataka watendaji wa serikali, mashirika ya umma na taasisi mbalimbali za serikali katika jiji hilo, kuhakikisha kuwa zinatoa kipaumbele kwa wazee ambao wamekuwa hawapati huduma zao kwa wakati. 
Pia amewataka wenyeviti wa mitaa, kata na tarafa kushirikiana na Jeshi la Polisi kuhakikisha wanaimarisha usalama kwenye maeneo yao ili kuwezesha wazee kuishi kwa usalama bila kubughudhiwa na kuhakikisha wanasimamia maadili.
“Mmepewa madaraka ya kuimarisha ulinzi, yatumieni ili wazee wasibughudhiwe, tambueni kuwa wazee ni muhimu ndio waliotufikisha hapa sasa sitaki kusikia kuwa wanasumbuliwa sitaki kusikia malalamiko ya ya kuporomoka kwa maadili,” alisema Daqarrro. 
Awali, Ofisa Ustawi wa Jamii Jiji la Arusha, Shija Numbu alisema halmashauri imeshaandaa vitambulisho 400 vya wazee na vitambulisho vingine 2,094 vipo kwa mzabuni, ingawa lengo ni kutoa vitambulisho 1,000.
Kuhusu pensheni, alisema wizara inalishughulikia jambo hilo kwa kuwa ni la kisheria na likishakamilika watataarifiwa ili wanufaike na pensheni hiyo ambayo ni haki yao. Kwa upande wa mashirika yasiyokuwa ya kiserikali yanayohudumia wazee katika Jiji la Arusha, yameliomba Bunge kutunga sheria ya wazee ili kuwezesha sera nzuri iliyopo iweze kutekelezeka.
Wakichangia kwenye mkutano huo, wazee wamedai kuwa taasisi za fedha pamoja na halmashauri ya jiji haziko tayari kuwakopesha wazee kwa hofu ya kuwa watakufa karibuni na kutaka dhana hiyo iondoke kwa kuwa kuzeeka sio kufa. 
Kwa upande wao, wazee hao wameomba kushirikishwa kwenye vyombo vya uamuzi kuanzia ngazi ya mtaa hadi halmashauri ili wawe na wawakilishi wao watakaowasilisha kero zao kwenye vikao vya uamuzi vya serikali na baraza la madiwani.
Pia wapate uwakilishi bungeni kama yalivyo makundi mengine ya walemavu, vijana na wanawake.
Wamelalamikia kukosa vitambulisho ambavyo vimekuwa ni vikwazo kupata huduma za haraka kwenye taasisi mbalimbali za serikali ikiwamo dawa kwenye hospitali za serikali, pia wamelalamikia lugha za kuwadhalilisha zinazotolewa na baadhi ya wahudumu wa hospitali za serikali na vituo vya afya.


