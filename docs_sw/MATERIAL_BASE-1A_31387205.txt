Ni wakati muafaka kwa TFRA kudhibiti mfumko wa bei ya mbolea

Imeandikwa na Mhariri

Imechapishwa: 22 Novemba 2016

SOTE tunajua kwamba Ili kukabiliana na umaskini uliokithiri nchini, taifa hili linahitaji kuhakikisha kwamba shughuli zinazofanywa na asilimia 80 ya watu wake ambao wanaishi vijijini zinafanikiwa.

Wananchi hao ambao wanaishi kwa kutegemea zaidi kilimo, wanatakiwa kuacha kutegemea jembe dogo la mkono katika kilimo cha kuhamahama ili waweze kujitosheleza wenyewe kwa chakula na kingine kukiuza kwa kwenda kisasa.
Aidha watanzania tunapaswa kutambua kwamba katika kuleta ustawi na kukabiliana na umaskini kuna uhusiano mkubwa kati ya umaskini, usalama wa chakula na tatizo la lishe, na yote haya yanapata ufumbuzi katika kilimo cha kisasa kisichokuwa na mawenge.
Tunaelewa kwamba taifa hili limekuwa katika hekaheka kubwa ya kurekebisha mambo ili kuleta maendeleo vijijini kutokana na ukweli kuwa kwa kipindi kirefu imekuwa ikitengeneza mikakati kadhaa ya kuwezesha mabadiliko vijijini.
Katika kipindi chote cha mikakati ya kukabiliana na umaskini kitu kikubwa zaidi kilichozungumzwa ni kubadili kilimo kuwa cha kisasa kwa kutumia mbolea ya kisasa.
Kutokana na hali hiyo ni dhahiri mwito wa Waziri wa Kilimo, Mifugo na Uvuvi, Dk Charles Tizeba wa kuitaka Bodi ya Mamlaka ya Udhibiti wa Mbolea Tanzania (TFRA) kupunguza gharama za kilimo nchini ikiwa ni pamoja na kudhibiti mfumko wa bei ya mbolea, umekuja kwa wakati muafaka.
Akizindua bodi mpya ya TFRA itakayoongozwa na Dk Mshindo Msolla, jana Dar es Salaam, Dk Tizeba alisema kwa muda sasa hakuna bei elekezi ya mbolea jambo linalofanya serikali kutumia mabilioni ya fedha kama ruzuku katika mbolea lengo likiwa ni kuwapunguzia mzigo wakulima wa gharama kubwa ya mbolea.
Ndio kusema kama kungelikuwa na bei elekezi gharama kubwa ya uzalishaji katika sekta ya kilimo ingepungua na hivyo wakulima kushawishika kutumia mbolea ili kupata tija zaidi. Ili tufanikiwe ni vyema bodi hiyo kumsikiliza waziri hasa agizo lake alilotoa la kutaka kupitiwa upya kwa Sheria ya Mbolea na kuangalia maeneo ambayo sio rafiki ili kuja na mfumo wa kununua mbolea kwa pamoja utakaoweza kushusha bei ya mgolea huku ikipatikana mbolea halisi.
Tunaamini kwa kuondoa vikwazo bodi itaweza kufanya ufuatiliaji wa karibu wa taratibu za uzalishaji na uingizaji wa mbolea ili kuwafanya wakulima kutumia mbolea yenye viwango na yenye kuleta tija stahiki.
Sisi tunaamini kuwa wakati umefika kwa taifa hili kuhakikisha kwamba haiumizi wakulima wake na kupitia wakulima hawa tunakuwa na malighafi ya kutoisha kwenda kwenye uchumi wa kati. Hivyo ni vyema kuhakikisha kwamba mkulima hanunui mbolea ni feki.
Tunapenda kuamini maneno ya Mwenyekiti wa Bodi, Dk Msolla kwamba bodi yake imejiandaa kukabiliana kasoro zote katika katika sekta ya mbolea ili kuhakikisha wakulima wanapata mbolea yenye viwango na kwa bei nafuu na katika hili sisi tunatoa rai kwa wadau wengine kuendelea kutoa ushirikiano kuwezesha wakulima wetu kuwa na mbolea ya viwango tena ya bei nafuu.


