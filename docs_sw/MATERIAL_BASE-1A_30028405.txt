SMZ kuimarisha miundo mbinu ya michezo

Imeandikwa na Mwajuma Juma, Zanzibar

Imechapishwa: 24 Septemba 2016

SERIKALI ya Mapinduzi imesema kuwa itaendelea kuimarisha maadhimisho ya tamasha la elimu bila ya malipo ili kurejesha haiba na taswira iliyozoeleka katika miaka iliyopita. 

Kauli hiyo imetolewa na Rais wa Zanzibar na Mwenyekiti wa Baraza la Mapinduzi, Dk Ali Mohamed Shein katika kilele cha maadhimisho ya Siku ya Elimu Bila Malipo yaliyofanyika kwenye Uwanja wa Amaan mjini hapa.
Alisema kwamba kufikia azma hiyo Serikali itaendelea kujenga mazingira mazuri ya kuimarisha miundombinu ya michezo, ikiwemo viwanja vya michezo na vifaa katika shule zao.
Alifahamisha kwamba hatua hiyo itatoa fursa kwa wanafunzi wenye mahitaji maalumu na wasio na mahitaji maalumu, kushiriki kwa ufanisi katika shughuli za kimichezo, sanaa na utamaduni.
“Nilifanya uamuzi wa makusudi kuiunda Idara ya Michezo na Utamaduni kwa lengo la kuimarisha shughuli za michezo na utamaduni katika shule zetu, katika wizara ya elimu na mafunzo ya amali, kutoa fursa kwa vijana wetu kushiriki katika shughuli za michezo na utamaduni wakiwa shuleni,”alisema.
Hivyo alisema kwamba ni matarajio yake kwamba uamuzi huo utasaidia kujenga afya za wanafunzi na kuongeza uwezo katika kujifunza pamoja na kuibua, kukuza na kuendeleza vipaji vyao.
“Naipongeza kwa dhati idara yetu kwa uamuzi mzuri wa wizara ya elimu kwa kuanza vizuri na kuisimamia shughuli za kuimarisha michezo katika shule zetu,”alisema.
Mapema Waziri wa Elimu na Mafunzo ya Amali, Riziki Pembe Juma alisema wizara yake itaendelea kutoa elimu bora na kuimarisha ufufuaji wa vipaji mashuleni.
Tamasha la elimu bila ya malipo lilianza rasmi Septemba 17 mwaka huu, kwa matembezi ya hisani na kushirikisha michezo mbali mbali, ambapo kauli mbiu ya mwaka huu ni Elimu Bora Kwanza.


