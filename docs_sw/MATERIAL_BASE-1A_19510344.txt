
Superstructure yetu ya mawe, base ya miti na udongo!
May 31, 2012

WIKI jana nilijaribu kusadifisha hoja kwa kurejea kauli ya yule mwanafalsafa maarufu wa Ujerumani, Karl Marx, ambaye aliwahi kusema kuwa huwezi kubadili mfumo wa utawala (superstructure) endapo mazingira ya kwenye msingi wa jamii, ukiwamo uchumi (economic base) hayajawa tayari.

Nilisema mfumo wa utawala katika jamii yoyote ni matunda ya kiwango cha fikra na mazoea ya jamii husika. Wamarekani walipomchagua Rais Barrack Obama mwaka uliopita walikuwa hawachezi kamari.
Walijua kuwa mbali na Obama kuwa raia mweusi wa kwanza kuchaguliwa kuliongoza taifa hilo kubwa duniani; mbali na ukweli kwamba alionekana kuwa na mawazo yanayofananishwa na sera za Kisoshalist; lakini pia, mbali na Obama kuwa na akili zinazokata kama wembe, bado walimchagua kuwa rais kwa sababu walijua tayari wanayo superstructure waliyokwishaiweka na haiwezi kuchezewa na mtu yeyote akiwamo rais.
Inalindwa, pamoja na mambo mengine, na katiba, sheria, fikra huru, uchumi, tekinolojia, utamaduni wa demokrasia na kiwango cha kujua mambo cha raia wa nchi. 

Kwa hiyo huenda Tanzania tusitarajie kwamba kwa sababu eti tunayo demokrasia ya vyama vingi kama Marekani; na kwamba tunafanya uchaguzi kama Marekani, na kwamba tunasema Katiba yetu inalinda uhuru na haki nyingi za msingi za binadamu kama zilivyoainishwa katika Matamko ya Umoja wa Mataifa, basi eti na sisi tumeendelea kidemokrasia.
Kwanza tunazo changamoto kubwa sana kama jamii kuweza kufikia kiwango cha demokrasia tunachokiona katika nchi za Magharibi. Na suala hapa si tu kuwa na demokrasia kwa sababu tu ya kuiga; bali kutokana na ukweli wa kisayansi na kihistoria kuwa ipo misingi fulani ambayo binadamu wakiifuata katika mifumo ya maisha yao, basi, inawasaidia kujinasua na matatizo sugu yanayotishia uwepo wao.

Watafiti mbalimbali wanatofautiana jinsi wanavyoiangalia Afrika kabla ya ukoloni. Wapo watafiti kadhaa ambao wameonyesha kuwa Afrika ilikuwa bara la giza na mifumo ya kiutawala iliyokuwapo kabla ilikuwa ya kiimla.

Ipo mifano kweli ya tawala za kiimla ambazo zilikuwa zikiendesha mambo kikatili na bila kujali misingi ya haki za binadamu. Mathalan, zipo jamii ambazo siku alipokufa mfalme ilikuwa ni sharti azikwe na wafanyakazi walio hai wanne, mmoja katika kila kona ya kaburi.
Lakini mfano huu wa ukatili wa watawala Afrika enzi hizo hautusaidii sana kusadifisha hoja kuhusu asili ya demokrasia kwa sababu historia haiwaachi Wazungu salama. Kwa muda mrefu tu huko Ulaya pia walikuwapo watawala katili kuliko hata ukatili wenyewe.
Na ukatili wao mwingine haujawekwa katika rekodi kwa sababu kila wanahistoria wanapojaribu kuuandika kalamu zinagoma kutoa wino na key za mashine za kuchapia zinagoma kunyanyuka!

Lakini wapo watafiti pia ambao wamejaribu kuonyesha kuwa si kweli kusema kwamba jamii zote za Afrika zilitawaliwa kiimla na viongozi katili mithili ya Idd Amini wa Uganda, Mfalme Bokassa wa Afrika ya Kati na wengine waliofanana nao.
Kwamba zilikuwapo jamii za Kiafrika ambazo zilikuwa na taratibu nzuri za kusikiliza maoni ya watawaliwa. Zipo jamii ambazo mfalme au mtemi alikuwa na baraza lake la washauri ambalo alilazimika kulisikiliza. Na katika jamii hizo pale ambapo mfalme au mtemi alishindwa kumudu au kuheshimu misingi ya madaraka yake, basi, aliweza kuondolewa kwa taratibu zilizoongoza jamii hiyo.

Mhadhiri mmoja wa Sayansi ya Siasa hapa nchini amenieleza kuwa kabla ya ukoloni zilikuwapo jamii za Kiafrika ambazo zilikuwa na tabia na misingi fulani ya kidemokrasia (democratic values and attitudes). Akasema tofauti tu ni kwamba jamii zile hazikuwa na taasisi za kidemokrasia zenye mgawanyo wa majukumu kama tuujuao katika mifumo ya demokrasia ya leo, wa Serikali( rais na timu yake), Bunge na Mahakama.
Kwamba katika jamii zile huenda taasisi moja tu (ya mfalme na baraza lake) ilifanya kazi zote za kutunga sheria, kuhukumu watu, kusimamia na kutekeleza sheria. Kwa maneno mengine, kwa lugha rahisi tu, hakukuwa na taasisi au chombo kingine cha kuhoji maamuzi ya Mfalme na baraza lake.

Mantiki ya safu hii leo ni kudadisi kwa lugha nyepesi changamoto ambazo sisi Wa tanzania, na Waafrika kwa ujumla, hatuna budi kuzikabili kisayansi endapo kweli tunayo dhamira ya kweli ya kufanikiwa katika kujiletea maendeleo yetu wenyewe.

Nilianza safu hii kwa kuzungumzia superstructure. Hili ni neno la Kizungu na huenda likawa na maana nyingi katika mazingira tofauti.

Kamusi moja ya Kingereza inafasiri superstructure kama: “structure above foundations.” Au: “Part of ship above deck.” Yaani sehemu ya jengo iliyo juu ya msingi au sehemu ya juu ya meli.

Kamusi nyingine ya Kiingereza ya Oxford Learner’s inafasiri neno hilo kama ni kitu kilichojengwa juu ya kitu kingine (tafsiri yangu), kwa mfano sehemu ya juu ya meli au sehemu ya jengo iliyo juu ya msingi.
Tafsiri ya pili ya superstructure inasema, na nitaiandika kwa Kiingereza kwanza: “the systems and beliefs in society that we have developed from more simple ones’. Kisha unatolewa mfano: “the relationship between the economic base of society and the political superstructure of power”.
Na hiki ndicho alichokiongelea Karl Marx aliposema, ni msingi wa kiuchumi katika jamii unaoamua aina ya mfumo wa kiutawala utakaokuwapo katika jamii husika.

Labda turejee katika dhana ya superstructure na mifano tuliyoiona hapo juu tukianzia na mfano wa meli. Ipo methali moja ya Kiswahili isemayo, “Ukiona Vyaelea Vimeundwa.” Na halikadhalika wapo watu wamejaribu kuonyesha mshangao kuwa inawezekanaje sarafu ikitupwa baharini inazama mara moja na wakati meli kubwa na nzito haiwezi kuzama?
Ikumbukwe kuwa meli za mwanzo zilitengenezwa kwa miti. Wazo la meli kubwa lilitokana na uelewa na uzoefu wa mitumbwi ya miti waliokuwa nao binadamu wa wakati ule. Gogo la mti lilichimbwa katikati kuwezesha watu kukaa mle na kusafiri kwa kuelea majini.

Lakini, kadri mahitaji, maarifa, ujuzi na kuthubutu vilipoongezeka kwa binadamu, ndivyo alivyotengeneza meli bora zaidi. Katika miaka 1,000 iliyopita walikuwapo Wazungu waliokuja kujulikana sana kama Vikings. Wale walikuwa ni maharamia tu waliokuwa wakisafiri kutoka eneo moja kwenda jengine wakifanya vituko ikiwa ni pamoja na kupora, kubaka, kupigana, lakini pia kufanya biashara na kuonyesha umahiri wao katika yale waliyobobea.

Ila historia ya Vikings imewapendelea zaidi (kama alivyowahi kubaini Winston Churchill) kwa kuwakumbuka zaidi si kwa ubakaji wao, bali kwa umahiri wao wa kutengeneza meli kubwa, imara na zilizokuwa zimenakshiwa vizuri sana.
Pamoja na kwamba zilikuwa za mbao, meli zile ziliweza kusafiri umbali mrefu baharini na kuhimili mawimbi makali tofauti na vyombo vingine vya usafiri vya wakati ule.

Superstructure ya meli zile za Vikings ilikuwa ni ya mbao kama ilivyokuwa kwa sehemu ya chini ya meli (deck) ambayo ilielea baharini. Miaka ilivyoenda meli ziliboreshwa zaidi. Ikafikia miaka, kutokana na maendeleo ya sayansi na teknolojia, binadamu akaanza kutengeneza meli kwa kutumia chuma.
Na nitaomba radhi ukweli unisamehe kama mawazo yangu yatapingana na uhalisia wa hiki ninachokijadili. Superstructure ya meli ilianza kuwa ya chuma na imara mara baada ya kuwa base ya meli ni ya chuma pia na imara zaidi.

Meli kama Titanic ilitengenezwa kubwa mno baada ya maarifa, ujuzi na uzoefu ambao binadamu alikuwa ameukusanya kutoka katika meli zingine kumwezesha kuiunda. Na walipoiunda Titanic waliita “Unsinkable.” Yaani isiyoweza kuzamishwa.
Walijua kuwa pamoja na kuwapo ghorofa nyingi katika meli ile na uzito mkubwa katika superstructure ambayo ilikuwa ya chuma, bado base ya meli ile ilikuwa na uwiano wa kuifanya iwe salama. Kwamba msingi (base) wake ulikuwa imara kiasi cha kuweza kuishikilia superstructure ya meli yenyewe.
Na hata kuzama kwa Titanic kulisababishwa na ajali ya kugonga mwamba wa barafu. Leo hii Marekani wamejenga meli kubwa zaidi kuliko Titanic. Ina viwanja vya michezo, kumbi za mikutano, sehemu za starehe, n.k. Superstructure yake ina ghorofa nyingi kuliko za Titanic lakini base yake inao uwezo wa kuzimudu.


