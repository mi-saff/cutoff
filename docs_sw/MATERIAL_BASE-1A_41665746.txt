Asiyetafuta hapati

Imeandikwa na Nicodemus Ikonko

Imechapishwa: 03 Oktoba 2016

Leo ningependa kuanza safu yetu kwa msemo maarufu na ambao Rais John Magufuli katika kaulimbiu yake ya 'hapa kazi tu' ameuhuisha kwa kiasi kikubwa:
"Asiyefanya kazi na asile.’’

Pamoja na Rais kuuhuisha msemo huo, naamini wazazi wengi makini wanaufahamu vizuri msemo huo na kuufanyika kwa sababu ya wazi kabisa.
Kwamba asipoondoka nyumbani asubuhi kwenda ofisini, shambani au katika shughuli yoyote ile halali itakayomwingizia kipato, anafahamu fika kwamba hali ya chakula na mahitaji mengine kwa familia yake itakuwa mashakani.
Unaweza kukwepa matumizi ya aina nyingi kwa visingizio lukuki lakini suala la bajeti ya chakula huna namna ya kulikwepa toka wewe mwenyewe mtafutaji hata yule ambaye ni wajibu wako kumtafutia chakula. Hapa ikumbukwe bajeti kubwa katika kaya au familia zetu inakwenda kwa upatikanaji wa chakula kwanza kabla ya kitu chochote kile. Ndiyo maana upo msema mwengine wa wahenga wetu usimao
‘’Adui yako mwombee njaa’’.
Vita hii ya njaa hawezi kuishinda kwani hana budi kuikabili. Hata wenzetu ambao wana matatizo ya akili, akijisikia njaa utamkuta yuko jalalani anajitafutia chochote ili atie kinywani.
Hakuna mbadala wa chakula. Hapa nataka nisisitize kwamba sababu kubwa ya familia na serikali kutumia rasilimali nyingi kwa ajili ya kusomesha vijana wake ni pamoja na kuwapatia uwezo wa kufikiri na kujipatia ujuzi wa kuweza kujitafutia riziki katika maisha yao kwa maana ya kuweza kujitegemea wenyewe kuendesha maisha yao.
Katika muktadha huo wa kuhakikisha kila mtu anafanya kazi 'ili ale', nakumbuka Baba wa Taifa, Mwalimu Julius Nyerere alianzisha falsafa ya Elimu ya Kujitegemea shuleni enzi, wakati huo akina sisi tunasoma. Wenye akili walimwelewa lakini si unajua tena kwenye msafara wa mamba hata kenge nao wamo?
Kuna waliombeza lakini katika uhalisia wa maisha sasa wanajionea wenyewe. Waliozingatia usemi huu sasa wanaendesha maisha yao bila kuwa tegemezi. Wakati mwingine huwa najiuliza juu ya vijana wetu wa leo wa kike na kiume.
Atamaliza masomo yake katika ngazi yoyote ile lakini ataketi hapo nyumbani kwa baba, mama, mjomba, shemeji au hata rafiki yake bila kuchacharika kujikwamua kutoka katika shida inayomkabili ya kujitafutia shughuli itakayomwingizia kipato halali.
Unasubiri nani akufanyie kazi hiyo? Fikiria, kijana anataka kazi lakini hafanyi juhudi yoyote ya kuandika barua au hata kuulizia wenzake kazi ziliko au hata kujisomea kwenye magazeti ambako huwa na matangazo kila siku ya kazi mbalimbali. Je, kijana kama huyo atafanikiwa kupata kazi kweli?
Mwingine anafahamu fika kwamba kazi za vibarua au wenyewe wanaita 'dei waka' (day worker) zinapatikana kwenye maeneo mbalimbali ya ujenzi wa nyumba, barabara, viwandani na hata maeneo ya uvuvi nikiyataja machache tu lakini haendi huko bali hujikalia nyumbani akisubiri msosi tu ale kisha akasimulie vijana wenzake jinsi mpira ulivyosakatwa jana yake kupitia TV kati ya Manchester United na Arsenal.
Je, atapata kibarua huyo? Hebu fikiria uko Dar es Salaam na unataka kwenda zako Arusha lakini hukati tiketi ya basi, ndege wala huna usafiri wako binafsi.
Hata kama utajifungia chumbani kwako na familia yako yote msali hata mtoke machozi ya damu, huwezi kufika Arusha.
Hapa hakuna cha muujiza wowote na wala msimtafute mchawi. Kata tiketi yako au uwe na usafiri wako ndipo uanze safari ya kwenda Arusha huku ukimwomba Karima akufikishe safari yako salama.
Hapa nataka kuwambusha wapenzi wa safu hii husasan vijana kwamba usipojishuhulisha usitafute mchawi wa maisha yako bali mchawi atakiwa ni wewe mwenyewe kama nilivyosema hapo awali, asiyefanyakazi na asile.
Amka na anza kuchacharika. Mtu ni kazi bwana vingine jamii itakuona boya na zigo kubwa!


