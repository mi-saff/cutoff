
George Bush alipoamuru kahaba anyongwe II
Jul 17, 2013

Leo tunaendelea na mkasa huu ambao hatimaye, George Bush aliamuru kahaba Karla (23) nchini Marekani, anyongwe. 
MPELELEZI wa Polisi Kituo cha Houston Marekani, Mosier alikutana na Douglas aliyekuwa na mpenziwe Kari Burell, dada yake kahaba, Karla Faye siku iliyofuata na hapa kwa kumbukumbu tu, Kari Burrell na Douglas McAndrew Garrett walioana baadaye.
Walimweleza kwamba mdogo wake Douglas aitwaye Danny Garrett na mdogo wa mpenzi (Kari) aitwaye Karla Faye walihusika na mauaji hayo.
Walimtaja James Leibrant kuwa alishuhudia mauaji hayo. Baada ya kushawishiwa na maofisa upelelezi, Douglas alikubali kuvaa kifaa maalumu cha kurekodi ili kukusanya ushahidi zaidi wa kesi hiyo na siku chache baadaye, Douglas alikwenda nyumbani kwa Karla, Mtaa wa McKean Houston. 
Alipofika aliwakuta Danny Garrett na Karla Faye na baada ya muda kidogo, walianza kuzungumzia mauaji waliyoyafanya, wakijisifu wamekuwa maarufu. Mazungumzo hayo yalirekodiwa kwenye kifaa alichokibeba Douglas.
Siku hiyo hiyo baada ya Douglas kuondoka nyumbani kwa Karla, alipeleka mkanda uliorekodi mazungumzo hayo polisi, kisha Garret na Karla walikamatwa ili washitakiwe. Lakini si wao tu, bali James Liebert na Ronnie Burrell pia walikamatwa ili kuisaidia upelelezi wa kesi hiyo.
Pengine kabla ya kuendelea, unaweza kujiuliza zaidi; hivi huyu Karla Tucker Faye ni nani hasa? Kwa nini kesi yake ilivuta hisia za watu wengi, si nchini Marekani tu bali pia duniani kote?


