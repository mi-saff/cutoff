
Ujasiri huu unatoka wapi?
Jul 05, 2012

KWA bahati mbaya, kwa wiki kadhaa sasa baada ya kuwapo tena kwa mgomo wa madaktari nchini, wapo Wa tanzania wanaoshabikia mgomo huo.
Wapo wanaoshabikia kwa madai kuwa huduma katika sekta za afya ziboreshwe, lakini wapo wanaoshabikia wakiamini kuna manufaa ya kisiasa wanaweza kuyapata wao binafsi au vyama vyao.
Kwa vyovyote vile, tunaamini kwamba hakuna sababu zozote zinatakazomshawishi mgonjwa mahututi anayehitaji huduma ya madaktari, kuvumilia kutopata huduma hiyo kama hatua ya kukubali mgomo huo wa madaktari uendelee.
Laiti kama makundi yanayoshabikia mgomo wa madaktari yangefika wodini katika baadhi ya hospitali nchini ili kupata maoni ya wagonjwa kuhusu mgomo kuendelea au la, bila shaka wagonjwa hao wangetaka mgomo huo usitishwe, tena haraka.
Bahati mbaya, wanaotoa kauli zenye kuashiria kushabikia mgomo si wagonjwa na pengine, hawana wagonjwa wanaoathiriwa na mgomo huo. Hawa hawawezi kujua uchungu wa mgonjwa kukosa huduma ya madaktari.
Kwa upande wetu, tunaungana na wagonjwa wote kuwaomba madaktari kurudi kazini, ili kuokoa maisha ya binadamu wenzao ambao uhai wao hauwezi kuwekwa rehani ili kufanikisha madai mengine yoyote. Ni kinyume cha sheria na ubinadamu, kushinikiza utekelezaji wa madai fulani kwa kutumia uhai wa mtu mwingine.
Taaluma ya udaktari inawapa dhamana madaktari kulinda uhai wa binadamu kwa njia ya matibabu pindi wanapougua. Si haki, maumivu ya wagonjwa yawe ‘ngao’ ya madaktari kuishinikiza serikali kuwalipa maslahi yanayostahili. Kwa lugha rahisi ni kwamba, kuwagomea wagonjwa ni ukatili dhidi ya haki za binadamu.
Tujiulize, je, ujasiri huu wa kugomea wagonjwa unatoka wapi?
Ushauri wetu ni kwamba, vyombo vya habari pia vijielekeze kusikiliza maoni ya wagonjwa kuliko kuendelea kusikiliza wanaharakati au wanasiasa ambao kimsingi, hawajui adha au maumivu ya kukosa matibabu.
Bado tunazidi kujiuliza, ujasiri huu wa madaktari kuendelea kuwasusia wagonjwa si kwa saa kadhaa bali kwa wiki kadhaa sasa, unatoka wapi?
Je, ni ujasiri wa kudai maslahi tu? Je, ni kwa ajili ya kuboresha huduma za afya nchini pekee? Lakini, kama ni kuboresha huduma za afya na maslahi ya madaktari, je, kasoro hizo zikiboreshwa tutaweza kuwarejesha waliopoteza maisha kwa sababu ya mgomo?


