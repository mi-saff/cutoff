
Dozi ya majani ya mpera itakuponya kuhara
Huenda ulikuwa hujui kuwa mapera ni moja kati ya matunda yenye faida kubwa kwa afya yako hususan waja wazito kwa sababu lina folic acid na vitamini B-9 ambayo husaidia kujenga mfumo wa fahamu kwa mtoto aliyepo tumboni.
Mapera yana vitamini C mara nne zaidi ya ile inayopatikana kwenye machungwa na hivyo kuwa matunda bora kwa watu wanaougua kisukari kwani lina nyuzi lishe kwa wingi na kirutubisho chenye kinga dhidi ya sukari.
Kwa mujibu wa utafiti uliowahi kuchap ishwa na Journal of Human Hypertension, mapera huweza kupunguza kiwango cha msukumo mkubwa wa damu ndani ya mwili kutokana na madini ya potassium na vitamini C ambayo husaidia kuweka sawa msukumo wa damu ndani ya mwili.
Matumizi ya mapera yatakupunguzia hatari ya kupatwa na ugonjwa wa kisukari na hii inatokana na mapera kuwa na utajiri mkubwa wa Fibre.
Mapera yana kinga nzuri ya ugonjwa wa kisukari, huimarisha uwezo wa kuona kwa sababu ya vitamini A iliyonayo. Vilevile, mapera yana madini yaitwayo folate ambayo husaidia kurutubisha mayai ya uzazi na hurekebisha shinikizo la damu.
Mtu anayekula tunda hili mara kwa mara huboresha uwezo wake wa kuona, huzuia kuzeeka kwa ngozi na vitamini zilizomo husaidia kuondoa sumu mwilini. 
Pera lina madini ya shaba ambayo ni mazuri katika ufanyaji kazi wa tezi za thyroid, pia ina madini ya manganese ambayo husaidia mwili kunyonya virutubisho vilivyopo katika vyakula tunavyokula.
Faida nyingine ya mapera ni kusaidia kupumzisha akili na mwili na inashauriwa kula mapera baada ya kumaliza kufanya kazi nzito, vitamini B3, vitamini B6 zilizomo katika tunda hili huimarisha afya ya akili.
Majani ya mpera yanapotumika kama chai baada ya kuchemshwa husaidia kuondosha sumu mwilini, hivyo kulinda afya ya moyo.
Utafiti unaonyesha majani ya mpera yana uwezo wa kuzuia vimelea vya staphylococcus aureus ambavyo husababisha kuhara. Kikombe kimoja cha maji ya majani ya mpera yaliyochemshwa asubuhi na jioni tiba ya maradhi haya.


