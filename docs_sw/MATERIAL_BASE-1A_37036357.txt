
75 kushiriki mbio za baiskeli Arusha

Imeandikwa na Yasinta Amos, Arusha

Imechapishwa: 03 Novemba 2016

JUMLA ya waendesha baiskeli 75 kutoka ndani na nje ya nchi wanatarajia kushiriki mashindano ya wazi ya mchezo huo yajulikanayo kama ‘Mountain Bike’ yatakayofanyika hapa kuanzia Novemba 5 hadi 6 mwaka huu.

Tayari baadhi ya waendesha baiskeli hao kutoka nchi za Kenya, Uganda na Afrika Kusini wameanza kuwasili jijini hapa kushiriki mbio hizo huku pia washiriki kutoka mikoa ya ndani ambayo ni Tanga, Dar es Salaam, Kilimanjaro na Manyara na mwenyeji Arusha nao wamefika. 
Mratibu wa mashindano hayo ambaye pia ni Mwenyekiti wa Klabu ya Arusha Cycling Club (ACC), Mosses Andrew alisema jana kuwa mashindano hayo yatakuwa ya umbali wa kilometa 65 kwa siku ya kwanza na siku ya pili kilomita 52.
“Mpaka sasa maandalizi kuelekea mbio hizo yanakwenda vizuri na safari hii tumepata washiriki wa nje, tuna imani mbio zitakuwa za ushindani kwani bado mikoa mingine tuliyotuma mialiko nayo itafika na hii ni kiasi gani mwitikio umekuwa mkubwa kwa mwaka huu tofauti na mwaka jana,” alisema Andrew.
Alitoa mwito kwa Serikali kutenga fungu maalumu kwa ajili ya kuuendeleza mchezo huo nchini kuanzia ngazi za mikoani kwani bila ya kufanya hivyo mchezo huo upo hatiani kupotea huku ukiwa na wadau wengi wanaoupenda mchezo huo. 
Mashindano hayo yameandaliwa na klabu ya ACC, ambapo hufanyika kila mwaka ikiwa ni mwaka wa pili tangu yaanzishwe, lengo likiwa ni kuendeleza na kuinua vipaji vipya vya mchezo huo.
Zawadi mbalimbali zitatolewa ikiwemo fedha tasilimu ambapo mshindi wa kwanza atapata Sh 200,000, mshindi wa pili Sh 150,000, watatu 110,000, wanne 70,000 na watano 50,000.


