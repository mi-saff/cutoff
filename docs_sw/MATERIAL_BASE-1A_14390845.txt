
Ujumbe wa Mkurugenzi Mkuu wa UNESCO kuadhimisha siku ya sayansi duniani
Ujumbe wa Siku ya Sayansi Duniani kwa Amani na Maendeleo kwa Mwaka 2016 ni “Kusherekea Vituo na Makumbusho ya Sayansi”.
Mwanzo wetu uko wazi. Sayansi inaendelea kuwa nguzo kuu ya Ajenda ya Mwaka 2030 ya Maendeleo Endelevu, Ajenda ya Addis Ababa ya Kuchukua Hatua, Mkakati wa Kupunguza Hatari za Majanga wa Sendai, na Makubaliano ya Paris ya Mabadiliko ya Tabianchi. Makubaliano haya yote yanatoa maono mapya ya amani na ustawi wa dunia, ili kuwezesha kuwa na jamii yenye kujenga na kubadilishana maarifa, kuendeleza uvumbuzi na ubunifu kwa lengo la kuhakikisha uwepo wa maendeleo endelevu na ya pamoja kwa siku zijazo. Ili kufanikisha hili, kunahitajika upanuzi zaidi wa tasnia ya sayansi kwa lengo la kuhakikisha uwepo wa mahusiano chanya baina ya sayansi na jamii.
Hii ndiyo sababu kuu kwanini Vituo na Makumbusho ya Sayansi ni muhimu kwa ajili ya kujenga uwezo, kutetea na kupeleka ujumbe kuhusu umuhimu wa sayansi katika maendeleo endelevu.
Vituo na Makumbusho ya Sayansi kwa pamoja vinajukumu kubwa la kulea udadisi wa wanaume na wanawake, kama maabara hai ya ubunifu ili kuchochea utafiti na kuweza kuzisaidia jamii kukabiliana na changamoto zake. Katika zama hizi za digitali, wakati ambao tunahitaji jitihada za ubunifu kukuza masomo ya sayansi nje ya madarasa, vituo na makumbusho ya sayansi ni maeneo muhimu katika kusaidia hilo. Vinatoa njia sahihi ya kuhamasisha watoto hususani wasichana kusoma masomo ya sayansi ili kuongeza uwezo na ufanisi wa kisayansi.
Novemba 2015, UNESCO iliridhia pendekezo la dunia la kutunza na kuendeleza makumbusho pamoja na machapisho yake, nyaraka zake zingine na wajibu wake mbele ya jamii ili kuimarisha dhamira yetu ya kuhamamisha makumbusho kuwa nyenzo muhimu ya Amani na maendeleo endelevu.
Katika maazimisho ya Mwaka huu ya Siku ya Sayansi Duniani kwa Amani, sisi kwa kushirikiana na Chama cha Vituo vya Sayansi na Teknolojia (Association of Science –Technology Centres) pamoja na Baraza la Kimataifa la Makumbusho (International Council of Museums) tunalichukuwa suala hili mbele kwa lengo la kuendeleza na kusambaza maarifa ya sayansi duniani kote.
Vituo na Makumbusho ya Sayansi ni majukwaa muhimu kwa ajili ya mazungumzo ili kuweza kuelewa na kuwa na uwezo wa kupambana na masuala mbalimbali. Vinatoa cheche za furaha na maajabu yanayo hamasisha wageni mbalimbali bila kujali umri wala asili, kwa kutoa uzoefu unaowaleta pamoja wanawake na wanaume wenye maadili yanayofanana.
Katika msingi huu, ninawakaribisha washirika wote pamoja na serikali duniani kote kuunganisha nguvu katika kuendeleza Vituo na Makumbusho ya sayansi kwa lengo la kuwa na maendeleo endelevu ya pamoja.


