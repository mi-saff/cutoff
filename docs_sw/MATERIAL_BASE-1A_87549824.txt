
Waandishi wa habari hutumia taaluma kutengeneza habari
Msomaji wa Mwananchi, Severine Leons Mashaka wa Ngerengere mkoani Morogoro anauliza: Je, wale wanaosambaza habari kwa njia ya simu, makundi binafsi katika mitandao - WhatsApp na blogu, nao ni waandishi wa habari?
Hili ni swali linaloulizwa sehemu nyingi duniani. Limeibua mijadala ambayo inakuza fafanuzi juu ya taarifa na habari. Soma sehemu ya majibu.
Changia.
Ni rahisi kuandika chochote. Siyo rahisi hivyo kuandika taarifa. Si rahisi hata kidogo kuandika habari. Kwa kila eneo unahitaji ama uelewa au maarifa au stadi au vyote na kwa wakati mmoja.
Katika zama za simu za mkononi, ziwe kutoka viwanda vikubwa au vile vya uchochoroni wanazoita "feki," kila mmoja anayejua kuunganisha herufi na kuunda maneno yanayoleta maana, basi anaandika kama ambavyo anasema. Anapeleka salamu au ujumbe wowote.
Mwenye simu anakidhi haja, haki na uhuru wa kuwasiliana na wale anaotaka. Anawasiliana juu ya chochote na vyovyote bila mafunzo ya jinsi ya kuandika. Ndiyo maana leo hii watu wanapelekeana ujumbe na salamu; wanapeleka "taarifa" - kadri wao walivyoona - juu ya matukio: ajali, harusi, wizi, ushindi, ujenzi na chochote walichoona au kusikia.
Watu wanataarifiana miongoni mwao. Wanaandika kama ambavyo wangekuwa wanasema. Ujumbe unasambaa; maoni yanatandawaa katika mazingira ya kawaida ya mawasiliano kati na baina ya watu wa rika mbalimbali - hata wale ambao huwakuwa wanawafahamu. 
Ukitoka eneo la kupelekeana salamu, ujumbe na kutaarifiana, unakwenda kwenye eneo la "taarifa rasmi." Hizi zinaweza kuwa juu ya serikali, wizara, kampuni, shirika, asasi au ngazi yoyote ya utawala.
Taarifa rasmi huweza kutolewa na yule anayehusika katika maeneo yaliyotajwa hapo juu na mengine mengi.
Huwa ni taarifa juu ya kitu, mwenendo, mwelekeo, tabia, mabadiliko, mipango, maandalizi au chochote kile ambacho wenye taarifa hupenda kufahamisha jamii pana.
Watoa taarifa katika eneo hili ni wale walioajiriwa; waliothibitishwa na waajiri wao kuwa wana uelewa, maarifa na elimu ya kutosha kufanya kazi hiyo - ama kwa uzoefu ndani ya vyombo husika au kwa kusomea.
Kawaida watoa taarifa wa Serikali, mashirika, kampuni au asasi nyingine - ambao huitwa "mabibi/mabwana uhusiano," huwa wamepewa mafunzo ya ufundi katika uandishi wa habari wenye mchepuo wa kutumikia eneo linalowahitaji.
Hao ndiyo hutoa taarifa zinazopaswa kuwa sahihi juu ya ofisi zinazowaajiri. Ni muhimu kuzingatia hapa kwamba hadhi na heshima ya Serikali, kampuni na mashirika ni jinsi wao wenyewe wanavyotaka kuonekana; hata kama hawaonekani hivyo kwa jicho la mwingine. Kwa hiyo, jukumu la mtoa taarifa rasmi ni pamoja na kujenga au kuendeleza kinachoitwa "murua" wa eneo lake la kazi, tabia njema, bora na kupita wote. Tukitoka eneo la "kuandika chochote" na lile la kutoa taarifa rasmi, tunakwenda eneo la habari. Hapa ndipo kuna mjadala mpana.
Ni hapa tunapokuta waandishi wa habari. Hawa wamesomea kazi hii kwa njia mbalimbali zikiwamo kwenda shuleni na vyuoni; kujifunzia katika chumba cha habari kwa maelekezo rasmi ya wajuzi na wazoefu; au kwa kujisomea wenyewe kwa njia ya masafa ndani au nje ya nchi.
Waandishi wa habari huita, huingia, huzengea ofisi na maeneo mbalimbali ili wapate taarifa juu ya chochote wanacholenga. Huchokonoa walinzi, wasimamizi, warasimu serikalini, wanasiasa ili kupata taarifa za kuwawezesha kupata wanachotaka.
Hicho ambacho waandishi wanatafuta, sharti isisitizwe hapa, ni taarifa tu. Kwa kutumia elimu waliyopata shuleni na vyuoni; kwa kutumia maarifa na stadi walizopata katika vyumba vya habari na kwa maelekezo ya wahariri wao, waandishi hutumia taarifa walizokusanya kuandika kinachoitwa habari. Habari huchapishwa, hutangazwa na kuonyeshwa katika vyombo vya habari - magazeti, redio na televisheni. Kile ambacho kimeandikwa, kimesikika na kuonekana katika vyombo hivyo ndicho chombo kinachohusika kimeamua kiwe na kiitwe "habari."
Mjadala unakomaa pale linapokuja swali: ipi ni habari na ipi si habari? Je, tunaweza kupata habari kutoka kwenye simu, blogu au WhatsApp ya asiyekuwa mwandishi wa habari na bila kupitia chombo cha habari?
Je, kama habari ni kile ambacho ulikuwa hujui au kile kinachofichwa; na kila siku tunaona vitu vipya hata katika matangazo; ainisho la habari la wenye vyombo vya habari bado liko sahihi?


