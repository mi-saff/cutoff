
Watendaji waamriwa kusaka wasio na vyoo

Imeandikwa na Lucas Raphael, Igunga

Imechapishwa: 28 Novemba 2016

SERIKALI wilayani Igunga mkoani Tabora imetoa wiki moja kwa watendaji wa vijiji na kata kuwasaka na kuwakamata wananchi watakaobainika hawana vyoo katika maeneo ya makazi yao.

Kauli hiyo ilitolewa na Kaimu Katibu Tawala wa Wilaya ambaye pia ni Ofisa Tarafa wa Igunga, Shadrack Kalekayo kwa niaba ya Mkuu wa Wilaya ya Igunga, John Mwaipopo wakati akiwahutubia wananchi kwenye mkutano wa hadhara uliofanyika katika kata ya Ziba wilayani hapa. 
Kaimu Katibu Tawala huyo alisema kila kaya inatakiwa kuzingatia suala zima la afya ikiwa ni pamoja na kuwa na vyoo bora vya kujisaidia pia kuzingatia unawaji wa mikono pindi wanapotoka kujisaidia ili kuepukana na magonjwa ya kuambukiza.
Hata hivyo, alisema pamoja na serikali kutoa elimu kwa wananchi wake juu ya kuwa na vyoo, lakini wapo baadhi ya wananchi wameendelea kuwa na kiburi cha kutozingatia maelekezo ya serikali na kusema kuwa watu hao wanapaswa kukamatwa na kufikishwa mahakamani.
“Watendaji wa vijiji kata naomba mnisikilize kwa makini natoa siku saba mhakikishe mnawakamata wale wote waliokaidi kuchimba vyoo na kuwafikisha mahakamani,” alisema Kalikayo.
Ofisa Afya Wilaya ya Igunga, John Masesa alisema mazingira yanapokuwa machafu husababisha magonjwa ya kuambukiza yakiwemo ya homa ya matumbo, kuhara, kipindupindu, malaria, kupooza, polio na minyoo, huku akisema asilimia 80 ya magonjwa hayo yanatokana na uchafu wa mazingira.


