
Magonjwa ya sungura ni machache na rahisi kuyakabili
NA MWANGI MUIRURI
KWA mujibu wa Bi Lucy Ndung'u ambaye ni naibu meneja wa shamba la ufugaji sungura la Sigona, sungura hawaathiriki sana na magonjwa.
Ni ule tu unaoletwa na kukumbana na mazingara ya baridi na pia ule wa kuhara.
"Njia mwafaka ya kujiepusha na gharama za matibabu kuhusu magonjwa hayo ni kuhakikisha tu mazingara ya kuwahifadhi sungura wako hayana baridi au unyevu,"
asema.
Hata hivyo, ikiwa utakumbwa na maambukizi, ni rahisi kuyatibu kwa kuwa sungura 50 watakugharimu Sh70 pekee.
"Hiyo ni bei ya dawa ya kuzima magonjwa hayo mawili kwa mpigo mmoja.
Dawa hizo ni za kupambana na kuzima makali ya bakteria ambazo huzua magonjwa hayo," asema.
Anasema kuwa mradi wa ufugaji wa sungura ni mojawapo wa ile rahisi kukimu gharama kwa kuwa hata chakula hukadiriwa kugharimu Sh15 kwa siku kwa sungura 20.
"Hiyo ni bei ya chakula ukizingatia kuwa utapunguziwa mzigo kupitia kutafutia sungura wako majani bichi kutoka shambani," asema.
Hatari nyingine ya kawaida kwa sungura ni uvamizi wa wanyama wala nyama miongoni mwao wakiwa mbwa, chakuro, paka na hata nyoka.
Kujiepusha na hatari hiyo, ni lazima makao ya kuhifadhi sungura hao uwe thabiti na usio na mianya inayoweza kukubalia wanyama hao hatari kupenya ndani kushambulia. Maadui wengine katika mradi wa sungura ni binadamu ambao hupenda kuvuna wasipopanda na huenda wakapanga njama ya kuiba sungura wako. 
"Suluhu kwa hilo ni kutilia maanani usalama wa mradi huo ambapo unaweza ukafuga mbwa wakali, uzingire na ua majengo ya sungura wako na ikiwezekana, ua huo uwe umeunganishwa na miale ya stima na pia kamera fiche aina ya CCTV," 
asema.


