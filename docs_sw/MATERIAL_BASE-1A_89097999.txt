
JPM akerwa migogoro serikali za mitaa

Imeandikwa na Mugini Jacob, Musoma

Imechapishwa: 24 Septemba 2016

RAIS John Magufuli amewataka wakuu wa mikoa na wilaya, kutoleta migongano isiyo na maana katika halmashauri zao, huku akiziagiza serikali za mitaa kushirikiana na viongozi hao kusimamia fedha za maendeleo. 

Dk Magufuli alitoa maagizo hayo mjini Musoma mkoani Mara juzi, katika hotuba iliyosomwa kwa niaba yake na Waziri wa Nchi, Ofisi ya Rais Tawala za Mikoa na Serikali za Mitaa (TAMISEMI), George Simbachawene wakati akifungua Mkutano Mkuu wa 32 wa Jumuiya ya Tawala za Mitaa (ALAT).
Rais alisisitiza kuwa wakuu wa wilaya na mikoa ni watendaji wa Serikali Kuu katika maeneo yao, hivyo hakuna sababu ya viongozi wa serikali za mitaa, kutoshirikiana nao kuwaletea wananchi maendeleo.
Alisema, serikali itaendelea kuwachukulia hatua kali, watendaji ambao watabainika kutumia vibaya pesa ya umma na aliwataka viongozi wa serikali za mitaa, kutekeleza ahadi walizotoa kwa wananchi wakati wa Uchaguzi Mkuu uliopita.
Awali, Makamu Mwenyekiti wa ALAT, Stephen Mhapa, aliipongeza Serikali ya Awamu ya Tano kwa kutoa elimu bure na kuahidi kuendelea kuunga mkono juhudi hizo.
Mkutano huo uliendelea jana.


