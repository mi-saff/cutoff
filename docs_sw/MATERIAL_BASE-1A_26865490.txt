Nyerere, tupo kama ulivyotuacha
Oct 13, 2016 by Abdul Mkeyenge

SIKU mbili kutoka sasa, Baba wa Taifa, Julius Kambarage Nyerere, atafikisha miaka 17 tangu alipofariki dunia mnamo Oktoba 14, 1999. Mwaka 1999, nilikuwa mdogo sana. Nilikuwa mwanafunzi wa shule ya msingi nikisoma darasa la pili.

Hii ni miaka mingi, si miaka midogo kama unavyodhani. Kipimo cha wingi wa miaka hii ni kuikumbuka rekodi ya mcheza soka Cesc Fabregas, alipokuwa kinda pale Arsenal na kupewa nafasi ya kuwa mchezaji mdogo aliyewahi kucheza timu hiyo. Fabregas na jezi yake namba 15, alipewa nafasi ya kupambana na ‘wanaume’ yeye akiwa na miaka 16 tu. Miaka 17 ya kifo cha Mw. Nyerere, inakuwaje midogo?

Miaka 17 ya kifo hicho imefika kama masihara vile na michezo yetu imeendelea kubaki kama ilivyokuwa wakati wa uhai wa Baba wa Taifa na inaonekana hakuna anayejali wala kushtuka. Si mchezo wa soka unaoonyesha kuwa na wadau wengi, lakini michezo yetu yote kiujumla imekosa msisimko.

Si Serikali inayojali, si viongozi wa michezo waliokosa ubunifu wala si mashabiki wanaoweza kuhamasishana kwa ajili ya mchezo husika. Kiufupi, michezo yetu iko ICU na inapumulia mashine.

Tangu mwanzoni mwa miaka ya 1990, Rais mstaafu, Ali Hassan Mwinyi, aliposema michezo yetu ni kichwa cha Mwendawazimu, hakuna juhudi za makusudi zilizofanywa ili kauli hii isiendelee kuishi, lakini kukosa mipango kauli hii inaendelea kuishi na itaendelea kuishi, mpaka siku tutakapojua tulipokwamia.

Michezo yetu ina mipango mingi iliyo ndani ya makaratasi, lakini ukweli wa mambo tuna safari ndefu kufika waliko wenzetu. Nchi za dunia ya tatu kama ilivyo Tanzania, zimetumia miaka 10 au pungufu, kuijenga michezo yao na baada ya muda huo nchi inafurahia matunda ya uwekezaji kwenye michezo, lakini sisi hatuko hivi na hatuonyeshi dalili ya kutoka kuwa hivi.

Michezo yetu ina migogoro isiyoisha, ukimalizika mgogoro wa mchezo huu unazuka mgogoro wa mchezo mwingine. Unapokuwa sehemu ya namna hii ni ngumu kama nchi kufanikiwa kwenye lile mnalolipanga kwa pamoja. Kama kutakuwa na mafanikio basi yatakuwa ya mtu binafsi kama ilivyo kwa Mbwana Samatta.

Samatta, amefika alikofika kutokana na juhudi zake na si mtu au chama kilichosaidia safari yake ya kupigana vikumbo na wazungu hivi sasa. Kama nchi ndio tumefikia hapa. Ni utaifa au ushujaa pekee ndio unaoweza kukufanya ukae na mtu wa nchi nyingine na kuanza kuisifia michezo yetu, lakini hali halisi tuko hovyo na hali hii inatokana na sera yetu ya mbovu ya michezo tuliyonayo.

Kabla babu yangu na mtangazaji maarufu wa zamani wa RTD, Mshindo Mkeyenge, hajamfuata aliko swahiba wake Nyerere mwaka jana, alikuwa mwandishi wa habari, aliyebobea katika utangazaji na sio kuandika kama mimi.

Katika utangazaji wa Mkeyenge, muda mwingi alitangaza mafanikio ya michezo ya Tanzania. Leo ungemsikia akimtangaza Filbert Bayi, aliyefanya vyema kwenye riadha mwaka 1974, kesho ungesikia akimtangaza Peter Tino, akifunga bao linaloivusha Stars, kucheza (AFCON) Mataifa Afrika, lakini kwangu maisha hayako hivi.

Muda mwingi natumia kuhabarisha watu taarifa za migogoro michezoni. Kutoka mwaka 1999 mpaka 2016, tulitakiwa tuwe mbali kwa michezo yote, lakini badala yake tumezidi kudidimia kutokana na matatizo tuliyoyasababisha wenyewe na hatuna mtu wa kumlilia, tujililie wenyewe. Nchi za Cape Verde, Kenya na Uganda ni mifano ya karibu kutokana na mataifa hayo kuwa na mafanikio kwenye michezo yao mbalimbali hivi karibuni. 

Cape Verde ni nchi iliyofanikiwa kisoka, huku harakati zao katika kujijenga tukiwahi kuziona na kuna wakati tukiwahi hadi kuwafunga tulipokutana nao. Lakini hivi sasa ukiitaja Cape Verde fahamu unaitaja nchi yenye uhakika wa kufuzu michuano ya AFCON bila ya wasiwasi.

Kenya ni nchi nyingine ambayo iliwahi hadi kutoa walimu wao wa mchezo wa raidha kuja nchini kufundishwa mchezo huo, lakini leo hii unapozungumza kuhusu riadha katika ukanda wa Afrika Mashariki, unaizungumza Kenya.

Uganda nao timu yao ya soka ya taifa itakuwa miongoni mwa mataifa yatayoshiriki michuano ya AFCON mwakani. Inakuwaje mataifa yaliyowahi kuwa nyuma yetu leo hii yawe mbele yetu zaidi ya hatua 50, huku sisi tukizalisha migogoro isiyoisha?

Mwaka 2016 unahitajika kuwa muda sahihi wa kuweka kando migogoro tuliyonayo na kuitafakari kiujumla michezo yetu ili tuje na majibu yaliyo sahihi na mwanzo wetu wa mafanikio uanzie hapa.

Ni lazima kama nchi tujiulize tumekwama wapi ili iwe rahisi kujikwamua, lakini kama tutaendelea hivi tulivyo miaka kadhaa tutakuja kukutana tena katika kurasa hii tukiadhimisha kifo cha Nyerere na michezo yetu ikiendelea kuwa katika sura hiihii.


