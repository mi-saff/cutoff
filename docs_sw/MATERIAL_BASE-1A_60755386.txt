
Wazazi pelekeni watoto kutibiwa mgongo wazi

Imeandikwa na Magnus Mahenge

Imechapishwa: 31 Oktoba 2016

MADAKTARI bingwa kutoka katika Taasisi ya Mifupa (MOI), wameamua kuweka kambi katika mikoa mbalimbali nchini kutoa huduma ya upasuaji wa vichwa vikubwa na mgongo wazi.

Tatizo la watoto wenye vichwa vikubwa na mgongo wazi ni kubwa nchini, kutokana na ukweli kwamba, utafiti uliofanywa na Taasisi ya MOI mwaka 2002, unaonesha kwamba kila mwaka watoto takribani 4,800 huzaliwa na tatizo hilo.
Kati yao ni moja ya nane tu yaani 500 hadi 600 ndio wanaofikishwa hospitalini kwa matibabu. Kutokana na ukubwa wa tatizo, madaktari hao wameweka kambi katika mikoa zaidi ya mikoa 16, ambapo Mbeya wamefanya upasuaji watoto 18, Morogoro 12, Mwanza 50, Iringa 14 na tayari wameokoa zaidi ya watoto 185 na wanaendelea na kambi hizo na huduma za upasuaji katika mikoa mingine.
Madaktari wanatoa huduma hiyo bure, lakini kitu cha kushangaza wazazi wenye watoto wenye vichwa vikubwa na mgongo wazi, wamekuwa ama hawana elimu au wanaogopa gharama au hawataki kuwapeleka watoto kuonana na madaktari hao.
Mkurugenzi Mtendaji wa Taasisi ya Tiba ya Mifupa, Upasuaji wa Ubongo na Mishipa ya Fahamu (MOI), Dk Othmani Kiloloma amesema wameamua kuweka kambi hizo karibu na wananchi ili kukabiliana na tatizo hilo. 
Pamoja na juhudi za madaktari hao wachache, takribani saba katika nchi nzima, sita wapo MOI na mmoja Bugando, bado wananchi wenye watoto wenye ugonjwa huo hawataki kutumia fursa hiyo ya kuwasogezewa huduma hiyo, wanaendelea kusua sua.
Kitendo hicho cha wazazi wa watoto kutochangamkia fursa hiyo adimu ya madaktari kuwasogezea karibu huduma hiyo, ndicho kimenifanya niandike wazo ili kuwahimiza wazazi kuchangamkia fursa ya huduma hizo ambazo zinazotolewa bure.
Kitendo cha wazazi kutochangamkia fursa hiyo, kunawafanya watoto uendelee kuwasumbuliwa, kwani bado matatizo ya migongo wazi inayosababishwa na mfumo wa mishipa ya fahamu kutofanya kazi vizuri na vichwa vikubwa inayotokana na mfumo wa maji kichwani kupata hitilafu, yanaendelea kutokea nchini.
Wazazi wanatakiwa kutoogopa kuwapeleka watoto kupata huduma hizo, kwani ni fursa adimu na adhimu ya kuwaokoa watoto hao, badala ya kuendelea kuwaficha nyumbani, wakati ugonjwa huo unatibika.
Mkurugenzi Mtendaji wa MOI, Dk Kiloloma, anahimiza wazazi kwenda kupata huduma hiyo katika kambi za hospitali za mikoa na kutoa huduma kwa watoto bila kutozwa gharama, kwani ni gharama kubwa kufuata huduma hizo mahali pengine mbali zaidi.
Dk Kiloloma anasema, wazazi wenye watoto wagonjwa, wanatakiwa kutumia fursa hiyo inayotolewa bure, kwani wasingeweza kugharamia tiba ya ugonjwa huo unaogharimu kati ya Sh 700,000 hadi Sh milioni moja.
Ofisa Mawasiliano wa Mfuko wa GSM, Akhalfan Kiwamba amesema wanatambua matatizo la watoto hao na kuamua kufanya ufadhili ili waweze kufanyiwa upasuaji huo. Wanatakiwa kutumia fursa hiyo iliyofadhiliwa na Mfuko wa GSM kufika kwenye kambi na kupata huduma hiyo inayotolewa bure kwa watoto. Ni wajibu wa wananchi kufuatilia kwa karibu huduma hizo na kwenda mikoa ambayo ratiba yake haijafikiwa.
Tayari wameshaweka kambi mkoani Mwanza Aprili 27 hadi 30; Shinyanga Mei 2 hadi 4, Singida Mei 6 hadi 8, Dodoma 10 hadi 13, Morogoro Mei 15 hadi 17 na ratiba inaendelea hadi Zanzibar.


