
Mrema aungwe mkono kupunguza wafungwa gerezani

Imeandikwa na Lucy Ngowi

Imechapishwa: 21 Septemba 2016

RAIS John Magufuli Julai 16, mwaka huu, alimteua Augustine Mrema kuwa Mwenyekiti wa Bodi ya Taifa ya Parole. Mrema ambaye pia ni Mwenyekiti wa Chama cha Tanzania Labour (TLP), mwanzoni hakueleweka vizuri mambo aliyokuwa akiyafanya nikilinganisha na kazi za Parole ninazozijua mimi, niliona kama hazifanani.

Mara tu baada ya kuteuliwa, Mrema alikutana na madereva wa bajaji na bodaboda, waliopo katika wilaya ya Kinondoni na kuwataka waandike majina ya polisi wanaowaomba rushwa ili afikishe kwa Rais Magufuli. 
Mrema alielewa wazi kuwa, madereva hao wakiombwa rushwa wakashindwa kulipa, kinachofuata ni kubambikiwa kesi kisha kupelekwa gerezani ambako kuna mlundikano mkubwa. Mrema pia, alikutana na waathirika wa dawa za kulevya katika eneo la Manzese na kuzungumza nao.
Alikiri kwamba kuna tatizo kubwa la dawa ya kulevya, lakini je, wanaofikishwa mahakamani ni wale wenye mzigo wa dawa ama wale wanaokutwa na kete moja au mbili? Mrema alihoji na kusema, kitu kinachotakiwa ni kuwakamata wale wote wanaouza na kusambaza dawa ambao wanasababisha vijana hao kukutwa na kete hizo chache.
Nilichomwelewa Mrema katika hilo ni kwamba, kukamata vijana ambao wameathirika na dawa za kulevya na kuwafikisha gerezani si suluhu, bali ni kukutana nao na kutafuta njia nzuri ya kuwapatia tiba ambayo itawawezesha kuachana na utumiaji wa dawa hizo. 
Alisema mtumiaji wa dawa za kulevya, akipelekwa gerezani sio suluhu kwa sababu mtu akishaanza kutumia dawa hizo ni vigumu kuacha hivyo, inatakiwa elimu na tiba ili waondokane na hali hiyo.
Alisema kama polisi wanawakamata watumiaji hao wa dawa za kulevya mahali pa kuwaweka sio gerezani ila wanatakiwa kuanzishiwa tiba kwenye kituo maalumu.
Kwa maelezo ya Mrema, ukimpeleka mtumiaji wa dawa za kulevya gerezani, atakuwa zezeta kwa kuwa atakuwa hapati tena dawa hizo, hivyo ni vyema kushughulika na mapapa wanaoingiza.
Alishauri vijana watakapokamatwa, wapelekwe Hospitali ya Mwananyamala, Temeke au Muhimbili ambako ndipo kuna vituo maalumu kwa ajili ya tiba hiyo.
Kwa mifano hiyo ya utendaji wa Mrema, sasa nimeanza kumwelewa kuwa lengo lake kubwa sio kuwa na watu wengi gerezani bali ni kudhibiti kwa kutoa elimu pamoja na kusikiliza makundi ya vijana wakiwamo waendesha bodaboda na kuhakikisha waliokamilisha vigezo vya kukaa huko wanatolewa.
Ndio maana, Mwenyekiti Mrema, amejitahidi kukutana na makundi hayo na kuwasikiliza na kutoa ushauri kwa wahusika, watendaji na jamii nzima kwa lengo la kuhakikisha hakuna wahalifu wapya wanaofikishwa gerezani.
Tukumbuke kuwa Parole ni utaratibu wa kisheria unaompa fursa mfungwa aliyetumikia kifungo gerezani kwa miaka minne na kuendelea, anatumikia sehemu ya kifungo hicho katika jamii kwa masharti maalumu.
Lakini kutokana na ukosefu wa fedha, wafungwa walioko gerezani ambao wanapaswa kutoka na kumalizia vifungo vyao nje, hawatolewi, hivyo wanaongeza msongamano gerezani. 
Mwenyekiti huyo wa Parole, anapambana ili kuhakikisha makosa ya kuwapeleka watu gerezani, yanapungua na sio kuongezeka. Na ndio maana katika siku za karibuni, Mrema alimtembelea Askofu wa Kanisa la Mlima wa Moto Assemblies of God, Mikocheni B, Getrude Lwakatare na kumshukuru kwa wema alioutenda wa kuwatoa wafungwa 78 gerezani kwa kuwalipia Sh milioni 25.
Mrema aliwataka wawepo akina Dk Lwakatare wengi ili wapunguze msongamano wa magerezani. Kwa mujibu wa sheria ya Parole, ili mfungwa atolewe gerezani ni lazima maofisa wa Parole waende kuchukua nakala ya hukumu katika Mahakama iliyomhukumu, halafu waonane na uongozi wa kijiji au mtaa ambako mfungwa ataenda kuishi, na pia waonane na familia na watu aliowakosea.
Pia maofisa Parole, wanatakiwa kuwasimamia na kuwatembelea wafungwa waliopata Parole, mchakato ambao ni mrefu, na bila kukamilika, mfungwa hawezi kutolewa.
Kukosekana kwa fedha za kukamilisha mchakato huo, wafungwa ambao wana sifa za kutolewa kwa sheria hiyo, hawawezi kutolewa na hivyo wanaendelea kuteseka gerezani. Wananchi tumuunge mkono Mwenyekiti wa Bodi ya Parole, Mrema ili kupunguza msongamano wa wafungwa gerezani.


