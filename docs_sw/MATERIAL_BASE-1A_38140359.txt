
Serikali inashindwaje kuanzisha shirika la michezo?
Kusimamia michezo ni gharama kubwa hata Serikali za nchi zilizoendelea hazisimamii michezo moja kwa moja kwa sababu ya kuelewa suala la gharama.
Nchi zilizoendelea Serikali zake hazisimamii michezo moja kwa moja ila zimeunda mashirika maalumu kwa ajili ya kusimamia michezo kwenye nchi zao, hasa hasa zimehakikisha mashirika hayo yanatoa usimamizi bora kwa timu za taifa.
Kwa mfano, Uingereza imeunda kampuni la UK Sport kwa ajili ya kusimamia michezo hasa katika hatua ya timu za taifa, na kampuni hiyo ndiyo inatafuta fedha na kuzisambaza katika miradi ya kuendeleza timu mbalimbali za taifa.
Hapa nchini bado tunaiangalia Serikali ndio itoe fedha kwenye bajeti yake kila mwaka kwa ajili ya kuendeleza michezo nchini jambo ambalo Serikali yetu ya Tanzania imekuwa ikishindwa kufanya.
Sababu kubwa inayotolewa na serikali ni bajeti haitoshelezi kuipa kipaumbele michezo kwa sababu fedha nyingi za bajeti hupelekwa katika sekta za elimu, afya, miundombinu, madeni na nyingine kutokana na umuhimu wake katika mipango ya serikali na mahitaji ya wananchi.
Hivyo, kila mwaka inapotangazwa bajeti ya Serikali wanamichezo hujikuta wakiumia sana kwa sababu sekta ya michezo huwa inatengewa kasma ndogo cha fedha ambacho hakisaidii kabisa michezo.
Ninafahamu Serikali yetu inaongozwa na Baraza la Michezo la Taifa (BMT) katika eneo la michezo ambalo limepewa dhamana ya kusimamia michezo likiwa chini ya Wizara ya Habari, Vijana, Utamaduni na Michezo, hata hivyo mimi napendekeza BMT ibadilishwe na kuwa shirika la michezo ambalo litafanya kazi kwa taratibu za Serikali na zisizo za kiserikali ili kuleta ufanisi wa sekta ya michezo nchini.
Shirika hilo liwe huru kama mashirika mengine, liwe la Serikali, lakini litafute wadhamini na wadau mbalimbali ambao wanaweza kuchangia fedha ama kufanya harambee. 
Pia shirika hilo livifuate vyama vya michezo, liifuate serikali na kwenda kimataifa kutafuta vyanzo mbalimbali vya mapato halafu likusanye pamoja fedha lilizopata na kuziweka katika fungu moja kwa ajili ya kuendeleza programu za michezo nchini kupitia vyama vya michezo lakini vile vilivyo hai kikatiba na utawala.
Shirika hilo litakuwa na uwezo wa kuviambia vyama vya michezo tupatieni timu za taifa, mnataka makocha wa aina gani, ambao makocha hao watakuwa wakilipwa mishahara na shirika hilo la michezo lakini likiwa na viongozi waadilifu kwelikweli.
Ninaamini njia hiyo itasaidia usimamizi mzuri wa mapato na matumizi, ila hali ilivyo sasa vyama vya michezo vimeachiwa jukumu la kuendeleza michezo nchini, na hata hivyo, haimaaninishi vyama visihangaike katika eneo lao.
Kama serikali itaukubali mtazamo wangu wa kuanzishwa shirika la michezo nchini basi vyama vya michezo viwe na jukumu la kutengeneza bajeti zao na kuzipeleka kwenye shirika hilo pamoja na mapendekezo yao na shirika litakuwa na wajibu kuvitafutia vyama vya michezo fedha na kuvipatia hali itakayosaidia shirika hilo la michezo kuwa na haki ya kuhoji matumizi ya fedha hizo katika vyama vya michezo na vyama vya michezo na pia vitakuwa na wajibu wa kutoa maelezo ya matumizi yao kwa shirika hilo. 
Kwa sababu ni shirika la serikali, basi shirika la michezo, serikali na kampuni ya ukaguzi wa mapato wataungana na kukagua mapato na matumizi ya vyama vya michezo na kusimamia vizuri vyama vya michezo.
Ni wazi kwa utaratibu huo watu wanaoongoza vyama vya michezo watafanya kazi kwa asilimia 90 kama siyo 100 kwa sababu ilivyo hivi sasa ufanyaji kazi wa viongozi wa vyama vya michezo haufiki hata asilimia 20 huku vyama hivyo vya michezo vikipewa fedha na wadhamini zimekuwa zikipotelea kwenye mifuko ya viongozi hao na kushindwa kupatikana kile kilichotarajiwa.


