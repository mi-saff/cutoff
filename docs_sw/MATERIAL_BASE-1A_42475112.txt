
Demu aharibu mali ya mpenzi mkware
JAMAA kutoka eneo hili anahesabu hasara baada ya mchumba wake kuharibu vyombo vya nyumbani vya thamani kubwa alipomfumania akijivinjari na mwanamke mwingine kilabuni. 
Penyenye zasema kwamba jamaa alijuana na mwanadada huyo mrembo ajabu miaka miwili iliyopita na wakawa wapenzi.
Baada ya kujuana, wawili hao walianza uhusiano na wakawa wanatembeleana kila wakati.
Baadaye uhusiano wao ulinoga na wakaamua kuoana na kuanza mipango ya harusi.
“Kwa bahati mbaya, jamaa ni mtu asiyetosheka na mwanamke mmoja na ana wapenzi wengine wengi ingawa mchumba wake hajui,” akasema mdokezi. 
Hata hivyo, siku zake arobaini zilitimia mwishoni mwa juma, jombi alipotoka kazini na kama ilivyokuwa kawaida yake alijiunga na marafiki zake kujivinjari katika kilabu kimoja kulikoandaliwa burudani la muziki.
Kwa bahati mbaya, mchumba wake alikuwa ameagana na kaka zake wakutane ili wapange mipango ambayo mdokezi wetu hakubaini. Ajabu ni kwamba walifikiana wakutane kwenye kilabu ambapo kalameni alikuwa akijivinjari na marafiki zake lakini hakuwa na habari.
Mara tu mwanadada huyo alipoingia ndani ya kilabu hicho maarufu kwa kuandaa tamasha la burudani linalofahamika kama Mugithi Nite, alimuona mchumba wake akimkumbatia kidosho mmoja wakipigana mabusu moto hadharani.
Kuona hayo, mwanadada alipandwa na hasira za mkizi, akamwendea jamaa na kumkabili: “Kwa hivyo mambo ni haya,” akafoka kipusa huyo.
“Ikiwa unafikiri mimi ni mtu wa kuchanganywa na mahawara wa vilabuni, basi umenoa kwani utanitambua leo na utajuta mwenyewe,” akasema mwanadada huyo.
Kulingana na mdokezi, kipusa huyo alitoka nje na kuabiri pikipiki hadi nyumba ya jamaa alipochukua rungu na kuvunjavunja vyombo vya eletroniki na fanicha kwa fujo na kusababisha hasara ambayo jamaa hatasahau maishani mwake.
Haikubainika mara moja ikiwa wawili hao walirudiana baada ya tukio hilo.
Na KIMANI WA NJUGUNA


