Mbinga mfano wa kuigwa matumizi bora ya ardhi

Imeandikwa na Mhariri

Imechapishwa: 14 Desemba 2016

GAZETI hili jana lilichapisha habari iliyobeba kichwa cha habari ‘Halmashauri Mbinga yapima viwanja 70,000.’

Taarifa hiyo ilibainisha kwamba halmashauri hiyo iliyopo katika mkoa wa Ruvuma, imekamilisha kazi ya kuainisha maeneo mbalimbali kwa ajili ya makazi, maeneo ya wazi na kutenga maeneo kwa ajili ya huduma muhimu za kijamii.
Mkurugenzi Mtendaji wa halmashauri hiyo, Gombo Simandito alieleza kwamba hatua hiyo ya halmashauri yake ni utekelezaji wa agizo la serikali linalotaka kila kipande cha ardhi nchini kipimwe ili kuwezesha wamiliki wake kupata hati itakayowasaidia kumiliki kisheria na kutumika katika taasisi za fedha kama dhamana ya kujipatia mikopo na mitaji. 
Tunapenda kuipongeza halmashauri hiyo kwa kuchukua hatua hiyo madhubuti, ambayo katika hali ya kawaida itaiwezesha halmashauri hiyo kuwa na mpangilio mzuri wa ujenzi wa makazi, huduma za jamii na maeneo ya biashara na hivyo kuiwezesha kuwa mwonekano na mpangilio mzuri wa matumizi wa maeneo yao.
Hakuna ubishi pia kwamba hatua hiyo itapunguza migogoro ya kugombea maeneo baina ya wananchi kwa sababu kwa utaratibu huo, kila mtu atafahamu mapema kabla kuchukua hatua yoyoyte ya ama ya kununua au kujenga eneo, kuweza kulitambua kwa uhakika kuwa linamilikiwa na nani na kwamba ni kitu gani kilichopangwa kuwepo katika eneo husika.
Tunapenda kutoa mwito kwa halmashauri zote nchini, kuiga mfano huo mzuri wa kugawa matumizi bora ya ardhi ili basi wanachi wawe na uhakika na matumizi ya maeneo yao bila kugombana wala kuwa na wasiwasi kwamba watahamishwa.
Yapo maeneo mengi hapa nchini, yenye migogoro mikubwa ya ardhi hususani kati ya wakulima na wafugaji, kiasi kwamba wakati mwingine husabisha uharibifu mkubwa wa mali zikiwemo nyumba, mifugo na hata mauaji kutokana na kutotenganisha kati ya maeneo ya kilimo, malisho na makazi na hivyo kuwa kichocheo kikubwa cha migogoro ndani ya jamii husika. 
Tungependa kuwashauri wakurugenzi katika wilaya zenye migogoro kati ya wakulima na wafugaji, pia kutumia wataalamu wa ardhi waliomo ndani ya maeneo yao, kuhakikisha kwamba nao wanachukua hatua za kupima na kutenga bayana kila eneo na matumizi yake ili kuepusha migogoro isiyokuwa ya lazima.
Sisi tunaamini kwamba sababu kubwa ya kuwa na maofisa ardhi katika ngazi mbalimbali za halmashauri na wilaya ni pamoja na kutumia utaalamu wao, kupanga matumizi bora ya ardhi na hivyo kujihakikishia kwamba maeneo hayo yanatumika kwa mipangilio inayokubalika kitaalamu.
Hapa tunapenda kuikumbusha pia Wizara ya Ardhi, Nyumba na Maendeleo ya Makazi, kuwakumbusha maofisa wake katika ngazi za halmashauri na wilaya, kusimamia na kutekeleza kwa vitendo nia njema ya serikali kuhusu matumizi bora ya ardhi kwa kuhakikisha imepimwa ipasavyo ili kuweza kuwa na mpangalio utakaoleta tija kwa matumizi ya maeneo yao na kuwawezesha pia kupata hati miliki, ambazo zitawawezesha kuzitumia katika taasisi mbalimbali za fedha, kujipatia mikopo na kuitumia kujikwamua katika lindi la umasikini kwa kuanzisha miradi mbalimbali.
Hili linawezekana, tuchukue hatua madhubuti za kusimamia utekeleza wa matumuzi bora ya ardhi. Mbinga wameweza, kwa nini halmashauri nyingine zisiige mfano wake?


