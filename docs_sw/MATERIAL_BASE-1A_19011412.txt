
'Wanafunzi wakumbusheni wazazi kunawa'

Imeandikwa na Theddy Challe, Babati

Imechapishwa: 18 Oktoba 2016

WANAFUNZI wa shule za msingi na sekondari katika kijiji cha Magugu, wilayani Babati, mkoani Manyara, wameshauriwa kuwakumbusha wazazi wao kutumia maji safi wakati wa kunawa uso kutokana na wazazi hao kutojua elimu hiyo.

Hayo yalisemwa na aliyekuwa Gavana Mkuu wa Klabu ya Kimataifa ya Lion (Lion International), Afrika Mashariki na Kati, Sakishi Sharima kutoka Arusha.
Klabu hiyo ilijitolea kutoa huduma ya upimaji wa macho bure wakati wa utoaji wa huduma hiyo katika kijiji cha Magugu kilichopo wilayani humo.
Madaktari wa Hospitali ya St Elizabeth Thomas, 'Father Babu,' kwa kushirikiana na madaktari wa hospitali ya Haydom ya wilayani Mbulu, mkoani Manyara, wameungana katika kutoa huduma ya upasuaji wa macho na utoaji wa miwani kwa siku mbili Oktoba 15 na 16 kwa wenye matatizo ya macho.
Wagonjwa waliojitokeza siku ya kwanza walikuwa 250 ambapo kati yao 14 , walifanyiwa upasuaji wa macho, lakini siku ya pili walipokea wagonjwa takribani 600, hali iliyowalazimu kuwarudisha wengine nyumbani na kubaki na wagonjwa 300, huku 36 wakifanyiwa operesheni na kutoa miwani zaidi ya 400 kwa waliokuwa wakihitaji.
Mwitikio wa wakazi wa mji wa Magugu pamoja na vijiji vya jirani, umeonekana kuwa mkubwa kutokana na idadi waliyokuwa wakitegemea madaktari ya kutibu wagonjwa 250 kwa siku kuzidi na kuwalazimu kuongeza siku ya kufanya upasuaji kwa wagonjwa ambao walikuwa bado wanahitaji upasuaji hivyo wameambiwa warudi nyumbani mpaka watakapopigiwa simu ya kwenda hospitali ndipo warudi tena.
Mbunge wa Babati Vijijini, Jitu Soni, alieleza kuwa mahitaji ya kutibiwa ugonjwa wa macho ni kubwa wamekuwa wakishindwa kumudu gharama za matibabu kutokana na kutokuwa na fedha.
Alisema katika hali ya kawaida mgonjwa hutozwa kuanzia Sh 80,000 hadi Sh 100,000 kwa ajili ya matibabu na kuuziwa miwani Sh 15,000 had 45,000, hali inayowafanya wengi kuendelea kubaki nyumbani bila kupata matibabu ya macho.
Mkuu wa Wilaya ya Babati, Raymond Mushi alitembelea eneo yalikofanyika matibabu hayo na kuipongeza klabu hiyo kwa mchango wao na kuwaomba kuwasaidia kupata maabara ya kisasa kutokana na hospitali hiyo kuwa bora kwa huduma za macho katika Kanda ya Kaskazini.
Pia mbunge huyo amewaomba wadau mbalimbali kujitokeza ili kuborosha huduma mbalimbali za kituo hicho ambacho kina changamoto ya kuwa na chumba kidogo cha mashine ya Ultra Sound na kukosa maabara za kisasa na pia hakina ukuta kuzunguka na kusababisha watu kuingia kituoni kiholela.


