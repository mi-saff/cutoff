
Utafiti Repoa uizindue serikali

Imeandikwa na Shadrack Sagati

Imechapishwa: 05 Desemba 2016

MIONGONI mwa maeneo ambayo Wa tanzania wanaamini kwamba hawajafaidika vizuri na rasilimali zao ni eneo la madini, kutokana na rasilimali hiyo kuchimbwa na kampuni za kigeni.

Wa tanzania tunachoambulia katika rasilimali hiyo ni ajira huku serikali ikifaidika kwa kupata kodi mbalimbali pamoja na mrabaha.
Tangu kampuni za madini zianze kufanya uwekezaji nchini, taarifa zake kuhusu kodi zimekuwa haziko wazi jambo ambalo linawafanya Wa tanzania waone kwamba kuna udanganyifu unaofanywa na kampuni hizi ili wasilipe kodi stahiki.
Mfano ni ripoti ya ukaguzi wa kampuni za madini nchini ya mwaka 2015 ambayo ilibainisha kutolipwa kwa kodi ya Sh bilioni 521.6 kutokana na kuwapo mazingira ya udanganyifu katika malipo na shughuli za uzalishaji.
Lakini pia Wakala wa Madini (TMAA) ilibainisha kuwapo kwa Sh bilioni 10.3 ambazo pia hazikulipwa katika mrabaha na ushuru wa huduma ambao ni Sh bilioni 2.5.
Utata huu umekuwa kwa muda mrefu na hiyo inatokana na udhaifu wa sheria zetu za madini ambazo hazitoi fursa ya serikali kuwa sehemu ya uwekezaji; badala yake tumebaki watazamaji tu wakati rasilimali hiyo inavunwa kwa wingi na kampuni hizo za kigeni.
Nakubaliana na utafiti uliofanywa na Taasisi ya Utafiti wa Kiuchumi na kuondoa Umaskini nchini (Repoa) hivi karibuni ambao umeitahadharisha Tanzania kuwa inaweza isifaidike na rasilimali ya gesi na mafuta kama haitaweka sheria inayolazimisha serikali kuwa sehemu ya umiliki wa kampuni zitakazojitokeza kuchimba rasilimali hiyo kama ilivyo kwa Botswana.
Katika utafiti huo, Repoa ilibainisha wazi kuwa licha ya sheria ya madini kutaka watanzania kushirikishwa, lakini ni wazi kuwa kuna tofauti kati ya kumilikishwa na kushirikishwa.
Yaani kama tungekuwa sehemu ya umiliki wa migodi hiyo, tuna nafasi ya kufika hata eneo la uzalishaji, lakini kwa kushirikishwa tu hatuna uwezo wa kujua kiasi ambacho migodi hiyo inazalisha.
Naamini kwamba kama serikali ingekuwa sehemu ya umiliki wa migodi hiyo, wawekezaji hawawezi kudanganya katika ulipaji wa kodi kwa kuwa Wa tanzania wangekuwa na fursa ya kuingia jikoni ambako ndiko kunazalishwa madini hayo.
Hatutasubiri kuambiwa tumezalisha kiasi fulani, bali tunashuhudia na kuona mwenyewe, lakini kama ni ushirikishwaji unaweza kuambiwa uwongo au wawekezaji wakasingizia kwamba gharama za uzalishaji ni kubwa, hivyo kutozwa kodi kidogo, jambo ambalo limefanya Tanzania isifaidike na madini.
Repoa imetoa mfano wa Botswana namna ilivyofaidika na madini ya almasi. Katika utafiti huo ambao ulifanywa na Abel Kinyondo, unaeleza kuwa walianza kuchimba madini ya almasi mwaka 1967 na watu wake wamefaidika na kuwepo kwa rasilimali hiyo.
Hiyo ni kutokana na mwaka 1969 serikali kuanza kumiliki asilimia 15 na wawekezaji wa kigeni wakaruhusiwa kumiliki asilimia 75 katika kampuni iliyopewa zabuni ya kuchimba madini hayo ya De Beers.
Botswana ni miongoni mwa wauzaji wakubwa wa almasi duniani, lakini mapato yanayotokana na madini hayo yanamulikwa kwa karibu na serikali ya nchi hiyo, kutokana na kuwa na mfumo wa kumiliki migodi hiyo kwa kushirikiana na wawekezaji.
Kwa sasa Botswana ina uwiano sawa wa umiliki wa kampuni hiyo kati ya wawekezaji, yaani serikali inamiliki asilimia 50 na wawekezaji pia wanamiliki asilimia 50, jambo ambalo Repoa inaamini kuwa unaipa fursa serikali kufuatilia uchimbaji hadi uchakataji wa madini hayo.
Binafsi naunga mkono utafiti huu wa Repoa kwamba, ili tuweze kufaidika vizuri zaidi na rasilimali zetu ni vizuri tukaiga mfano huu wa Botswana hasa tunapokwenda kwenye uchumi wa gesi na mafuta. Tusipofanya hivyo naamini kuwa rasilimali hizi zitageuka laana.
Tumekuwa mashuhuda wa rasilimali ya mafuta ilivyoleta vita katika nchi ya Nigeria kutokana na eneo la Niger Delta ambalo linazalisha mafuta kwa wingi, watu wa maeneo hayo kuendelea kubaki maskini huku utajiri huo wa mafuta ukifaidisha watu wachache. Sisi mtaji wetu ni ardhi na rasilimali hizo, wao mtaji wao ni fedha.Waje tuingie ubia ili na sisi tufike jikoni tujionee hali halisi ya mapato na kiasi cha gesi na mafuta tutakachokuwa tunazalisha.


