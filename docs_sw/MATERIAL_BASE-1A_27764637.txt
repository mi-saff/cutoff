Katiba ijayo: Isuluhishe wenye vitu na malofa III
Jun 25, 2014

WIKI iliyopita nilimalizia makala kwa kusema suala muhimu labda kuliko yote si namna tunavyoweza kurejea katika jamii ile ya kufikirika inayoishi kwa kuthamini utu tu, bali ni namna gani tunavyoweza kujenga misingi ya utu katika jamii hii hii ambayo imeambukizwa kuthamini zaidi vitu.

Katika aya ya mwisho nilidadisi kwa kuuliza: “Je, tunawezaje kujenga mifumo itakayohakikisha kuwa pamoja na huu mfumo wa demokrasia ya kiliberali kusisitiza umuhimu wa watu kuishi kwa uhuru, kufikiri kwa uhuru, kutafuta vitu kwa uhuru, tunaweza kuhakikishaje kuwa bado watu wote wanaheshimu uhuru na haki za kila mtu bila kujali daraja, dini, kabila, rangi, jinsia au ulemavu?

Haya si masuala rahisi katika jamii zetu. Katika makala yaliyopita nilirejea zaidi mawazo, fikra na nadharia za kigeni kwani ndizo zimejenga msingi wa demokrasia tunayoifuata leo hii. Lakini kama nilivyosema katika makala yaliyopita, kabla ya ukoloni maeneo mengi hapa Afrika yalikuwa na mifumo yake ya kuendesha mambo kisiasa, kiuchumi na kijamii.

Na ni bahati mbaya sana kwamba mfumo wa kigeni wa elimu tulioletewa haukutusaidia sana katika kutujenga kuwa watu wa kutaka kudadisi historia yetu wenyewe. Kwa tafiti kadhaa zilizofanyika Afrika kuna uthibitisho mkubwa kuwa mifumo ya utawala ya kale haikuwa ya kiimla, kikatili na ya hali ya chini kama historia iliyoandikwa na waliojiita wavumbuzi na baadaye waandishi wa wakati na baada ya ukoloni inavyojaribu kusisitiza.

Paul Ansah wa Ghana (katika chapisho lake mwaka 1988) anasema kuna uthibitisho mwingi unaoonyesha kuwa hata kabla ya ukoloni kuja jamii nyingi za Afrika zilikuwa na mifumo iliyokuwa ikifuata misingi ya demokrasia tunayoiona leo. Mwanazuoni huyo anasema: “The members of a traditional council allowed discussion and a free and frank expression of opinions and if there were disagreements, they spent hours, and even days if necessary, to argue and exchange ideas until they reached unanimity”.

Tafsiri yake ni kwamba: “Wazee wa Baraza la Kijadi” (ambao leo hii ni kama madiwani, mawaziri, wabunge, n.k) “walikuwa na mfumo ulioruhusu majadiliano huru na yaliyozingatia haki ya maoni ya kila mmoja. Endapo palikuwa na kutokukubaliana katika mjadala, basi walikaa saa kadhaa, na hata ilipobidi walikaa siku kadhaa, wakibishana, wakijadiliana hadi pale walipofikia mwafaka”. Mwisho wa tafsiri.

Kwa wanaofuatilia hata sinema za Ghana na Nigeria watabaini kuwa hata Igwe (mfalme) huwa hajichukulii tu uamuzi bila kuwepo mjadala na baraza lake la washauri. Ansah anasema: “Kulikuwa na dhana inayoeleweka ya umuhimu wa watu kujieleza kwa uhuru kama inavyothibitishwa na misemo, methali, utamaduni wa mahakama za jadi, na mambo mengine kama vile nyimbo, ngonjera, mashairi, maigizo, hadithi na kadhalika.”

Lakini kwa mujibu wa mwandishi (Kerr katika kitabu chake cha mwaka 2001; na Ngcongco 1989) kabla ya uhuru Watswana (wa nchi ya Botswana) walikuwa na mfumo uliojulikana kama kgotla (au wingi wake; dikgotla) ambao kazi yake ilikuwa kuwaleta wananchi pamoja (kama vile eneo la sokoni au uwanja wa wazi) kufanya uamuzi wa pamoja kama vile kutunga sheria, kusikiliza mashauri au malalamiko, kuadhibu wakosaji na kupeana taarifa. Kerr anasema kiongozi wa kgotla alijulikana kama Kgosi, au Mong wa kgotla na kwamba kadri jamii ilivyokuwa kubwa zaidi, idadi ya tarafa iliongezwa na kutengenezwa dikgotola nyingi zaidi kuwezesha wananchi kukutana, kupashana taarifa na kufanya uamuzi. 

Ukisoma pia historia ya Wakikuyu, kwa mfano, unabaini kuwa walikuwa na mifumo iliyoruhusu mambo ya jamii kuendeshwa kwa misingi ya kusikiliza wengine na kutoa haki. Ndiyo maana katika jamii nyingi za Kiafrika sifa kubwa na muhimu kwa mtu kuwa kiongozi haikuwa ubabe tu. Ilikuwa ni busara zake katika kusikiliza na kutoa maamuzi ya haki kwa wanajamii wote.

Lakini, kama ilivyokuwa kule Athene, Ugiriki na demokrasia yao ya miaka takriban 2,400 iliyopita, hata Afrika kuna makundi fulani fulani hayakuwa na sauti sawa na makundi mengine. Kule Ugiriki kwa mfano, watumwa au wanawake hawakuhesabiwa kama raia wenye haki ya kushiriki katika demokrasia yao ya uamuzi. Halikadhalika hata Botswana Kerr anaeleza upungufu huu kwa kusema: “With the exception of … restrictions in terms of ethnicity and gender on free participation, the Tswana kgotla as a public assembly operated in a fairly democratic fashion…in…that it checked and restrained the powers of the leaders”.


