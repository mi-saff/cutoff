
Tumekuwa watu wa ‘fasta fasta’, tunafundishwa ‘kuwa wajanja!’ Sep 14, 2012

WENGI wanakubaliana kwamba si jambo jema kuwa na hali ya unyonge inayotokana na udogo wa taifa ndani ya nchi kubwa.
Haifurahishi hata kidogo kwamba nchi ina kila kitu cha kuifanya ijenge taifa kubwa lakini inajiviza na kujifanya nchi ya watu wadogo wakati nchi ndogo zaidi zisizokuwa na rasilimali kama hizo zinaonekana kama nchi za mataifa makubwa.
Rasilimali ni za aina nyingi na matumizi yake yanaweza yakatofautiana kutoka nchi hadi nchi. Ubunifu katika matumizi ya rasilimali hizo ndio unaotofautisha baina ya nchi zenye rasilimali kidogo lakini zikapata maendeleo na nchi zenye rasilimali kubwa lakini zisipate maendeleo hayo.
Nimekuwa nikitoa mfano wa mafanikio wanayoyapata Wakenya katika michezo (kama Olimpiki ya majuzi) wakati tunazo jamii za watu wanaofanana na Wakenya na wanaoishi katika mazingira kama wanamoishi mabingwa kutoka Kenya.
Kinachotuponza hadi tusifanye vizuri ni upuuzi, ubabaishaji, ufisadi na kutojali kitu cha pamoja kisichokuwa na faida binafsi.
Nitatoa mifano miwili au mitatu kuhusu michezo, nikiwa na imani kwamba misingi ya maendeleo ni ile ile, iwe ni katika michezo, kulima bustani ya mboga au kuandaa wataalamu wa tiba.Sheria ni zile zile.
Nimewahi kuwa ofisa katika idara ya michezo serikalini. Wakati nikiingia idarani nilipata bahati kubwa ya kuwapokea vijana kadhaa (akina Matoke, hayati Masanja nk) waliotoka nchini Cuba wakiwa na shahada nzuri za sayansi na uongozi wa michezo. Nilipata fursa ya kujifunza mengi kutoka kwao, wakinionyesha maudhui ya mitaala waliyokuwa wamepitia.

Hakuna tofauti ya msingi katika walichonifundisha na mambo mengine katika maisha ya mtu au jamii : Ni lazima kuanza na watoto wadogo wanapokuwa chekechea kwa kuwapa mafunzo ya awali kabisa na kuwakuza pole pole wakizoeza miili yao na wakiendelea kukomaa kimwili na kiakili.
Ni lazima kuwa na walimu mwafaka kwa ngazi husika, hata kama ujuzi wao ni ule wa mwanzo kabisa, lakini wawepo walimu wajuzi zaidi kadri madarasa yanavyopanda na watoto wanavyokua, hadi chuo kikuu, majeshini na katika sehemu za kazi na mtaani.

Unatakiwa uwekezaji na ufuatiliaji wa kila hatua na kupima mafanikio mara kwa mara. Ni lazima viwepo viwanja vya kutosha kwa ajili ya mazoezi ya kila siku, mtaani, shuleni, viwandani, majeshini, vijijini nk. Ni lazima kujenga jamii ya wapenda michezo, jamii ya wanajamii wanaopenda kufanya michezo na mazoezi ya mwili. Jamii ya aina hiyo itaunga mkono juhudi za kukuza na kuwalea watoto katika mchezo kwa sababu hili nalo lina gharama zake za mali na muda.
Katika mahojiano ya kipindi cha KITIMOTO nilikumbana na mashabiki waliotoka Saigon ambao walikuwa wamekuja studio kusema upuuzi ule ule : Leta kocha wa kizungu, waweke vijana kambini miezi sita, tunawachapa hawa Waganda na Wakenya bila taabu yo yote, kisha tunakwenda kucheza Kombe la Dunia.
Nilichokuwa nashauri ni kwamba hatuna budi kufanya maandalizi katika ngazi kadhaa tukianzia na watoto wa umri wa miaka mitano na kuendelea kadri umri unavyopanda (U-14 ; U-17 ; U-21 na kadhalika) kwa kuwawekea madaraja hadi wawe wapevu, tukiwekeza bila kuchoka, tukitaraji kwamba vijana tulioanza nao wakiwa na miaka mitano watakuwa na miaka 20 baada ya miaka 15, na hawa wawe ndio tumaini la kwenda Kombe la Dunia. 
Mashabiki wa Saigon wakapiga kelele : nani angojee miaka 15, bwana wewe ?
Wewe leta kocha mzungu, weka vijana kambini… Ajabu ni kwamba walikwisha kusahau kwamba tulikwisha kuwa na makocha wazungu (akina Celebic, Trautmann, Hudson nk) ambao hawakutupa matokeo kama ya akina Marijani Shaaban, Paul West Gwivaha na Joel Bendera). Kumbukumbu mara nyingi huwakimbia watu wasiojisumbua kuzitafuta.
Kisa kingine ni pale nilipokuwa nahudhuria mkutano wa kimataifa katika nchi moja ya Uropa nikiwa nimeandamana na mkuu wangu mmoja. Nilipata (au nilidhani nimepata) bahati ya kukutana na kufahamiana na Charles Mukora, mwenyekiti wa baraza la michezo la Kenya. Nilimuomba aniruhusu nipeleke wanamichezo waendeshaji (makocha, watawala, matabibu wa micheo, nk) nchini mwake ili wajifunze kile wanachofanya Wakenya ambacho sisi hatufanyi ili tuweze kufanikiwa kama wao, kwani sikuona (na leo bado sioni) ni kwa nini wao wafanikiwe nasi tusifanikiwe.
Mukora alilipokea vyema ombi langu na akaniambia angekuwa tayari kupokea ujumbe wa wanamichezo 100, naye angewasambaza katika maeneo kadhaa kwa muda wa mwezi mmoja ili wajionee jinsi Wakenya wanavyosaka, kuandaa na kuendeleza vipaji vya wanamichezo wao.
Nilirudi kumpasha bosi wangu juu ya makubaliano hayo, nikitaka nimfahamishe pia kwa Mukora. Jibu la bosi wangu lilikuwa : « Wewe ! Hao watu wako wa Kenya watakupa nini, hao masikini kama siye ? Tafuta watu kutoka Ulaya, wenye hela, si hao Wakenya, hao ni kama sisi. » Natoa mifano hii kama kielelelzo cha uwezo finyu wa kufikiri tunapojadili masuala mbalimbali, ikiwamo michezo. Michezo mara nyingi huvuta hisia za mashabiki, ambao mara nyingi wanaweza kuamini kwamba ni wataalamu wa michezo kumbe ni mashabiki tu.
Tunapotaka kuendeleza michezo kwa ushabiki tunaambulia patupu kwa sababu tunafikiria mambo ya juu juu kama kocha wa kigeni na fedha nyingi bila kufikiria mipango madhubuti na ya masafa marefu.
Rais Jakaya Kikwete alipomuuliza Leodgar Tenga kama iwapo yeye (Kikwete) angemleta kocha wa kigeni na kumlipa, Tenga angetupeleka Ghana (mashindano ya CAN) na Tenga akajibu ‘Ndiyo’. Tulichokuwa tunakishuhudia ni ushabiki wa mkuu (kuamini kwamba kocha wa kigeni ndilo suluhisho) na soni ya mdogo (kulazimika kuitikia jambo asiloliamini kwa sababu kamera za TV zilikuwa zinatiririka).
Kocha mgeni alikuja, na mkuu akalipa, lakini hatukwenda Ghana, na inavyoelekea kwa muda mrefu ujao tutakuwa tunawasikia na kuwatazama wenzetu wanaokwenda CAN.
Hapa ndipo wanapokutana wale mashabiki wangu wa Saigon na wakuu wa nchi wanaoamini kwamba mambo yanaweza kufanywa haraka haraka na yakazaa matunda wakati hakuna mkakati endelevu wa kujenga hatua kwa hatua.
Tumekuwa watu wa « fasta fasta » na watu wa kuambiwa « kuwa mjanja » badala ya watu wa tafakuri na mipango inayolenga mbali.
Hali hiyo inajitokeza kila mahali, katika elimu (shule za kata) kilimo (Kilimo Kwanza), afya ( Kikombe cha Loliondo, ushirikina)) nishati (Net Solution, Richmond), madini (Barrick, Buzwagi, sasa gesi), utajiri wa haraka haraka (mauaji ya albino) nk. Hatujipi muda wa kufikiri na tunafanya mambo yetu kama vile hatupo hapa kwa muda mrefu ujaoa bali tunapita tukienda kwingineko. Ndiyo maana mipango yetu ni « fasta fasta » na siku hizi haina maisha zaidi ya miaka iliyosalia kabla ya uchaguzi ujao.
Tumejidhoofisha kisaikolojia kiasi kwamba tumerudi enzi za utumwa wa fikra wa kuamini kwamba bila mzungu hatuwezi kufanya lo lote la maana.
Katika idara zetu nyeti vinaonekana vitoto vya kizungu vyenye sura zinazoonyesha havijamaliza shule sawa sawa, eti wanaviita CTA (Chief Technical Advisor) ambavyo kazi yao ni kuwashauri maofisa wetu waliofanya kazi kwa miongo mitatu na wamesoma shule ambazo hivyo vitoto havijawahi kuota vingesoma.
Hivi ndivyo vinatoa maelekezo yaliyotoka Benki ya Dunia, IMF na wakubwa wengine tunaowaita wafadhili, na watawala wetu wanapokea na kutekeleza. Hawa ndio makocha wa kizungu katika uendeshaji wa serikali.
Kwa jinsi hii tumejidhalilisha, na tunaendelea kujidhalilisha. Kwa namna hii rasilimali zetu tumezisabili kwa wazungu kwa sababu wao ndio wenye akili nasi tumebeba vichwa vya kuoteshea nywele kama alivyosema mmoja wa wafuga nywele.
Kwa mtaji huu hatuendi ko kote kwa maana ya maendeleo na tutabakia kuwa ni nchi kubwa ambayo ndani yake kila watu wakiangalia wanaona taifa dogo.


