La Kilimanjaro, Dodoma kuhusu mabinti halikubaliki aslani



Imeandikwa na Mhariri

Imechapishwa: 18 Novemba 2016


JANA katika gazeti hili tumeandika habari mbili zinazoshabihiana zinazohusu ujauzito na ngono za utotoni katika mkoa wa Dodoma na Kilimanjaro.

Habari zote hizo za kusikitisha ni ishara mbaya katika ustawi na maendeleo ya taifa hili. Katika taarifa ya kwanza kutoka Dodoma tuliambiwa kwamba wasichana wadogo kuanzia darasa la tatu hufanya ngono na madereva wenye magari makubwa yanayoegeshwa katika eneo la Chalinze Nyama wilaya ya Chamwino mkoani Dodoma.
Na katika taarifa ya pili tulielezwa kuwa wanafunzi wa shule za sekondari mkoani Kilimanjaro wanaongoza kwa kukatishwa masomo kutokana na kupata ujauzito. Taarifa zote mbili ambazo zilisimamia katika tafiti zilizofanywa kwa uhakika na mazingira halisi, ni taarifa mbaya kwa taifa ambalo limejiwekea malengo ya kwenda kwenye uchumi wa kati unaotegemea viwanda.
Tunasema hivyo kwa sababu, kwa namna yoyote ile mafanikio yanayotarajiwa ya kiuchumi katika jamii hutegemea zaidi uwezo na weledi wa watu wanaohusika ambao mara zote hutegemea zaidi elimu.
Ndio kusema kama taifa litazidi kurundika watu wasiokuwa na elimu kwa sababu ya wao kuamua kwa makusudi mazima au kwa kurubuniwa, kujipitisha katika mazingira magumu ya maisha kwa kufanya mapenzi ya utotoni na hivyo kudumaa au kupata mimba za utotoni ni dhahiri taifa litakuwa na hasara kubwa kwani nguvukazi haitakuwa na elimu na hivyo kuwa dhaifu katika masuala yanayohitaji kupasua kichwa.
Pamoja na kuwataka wazazi kusimamia vyema maadili na tabia za watoto wao, ipo haja kubwa ya kuongeza nguvu katika masomo ya afya ya uzazi ili kuwa na taifa lenye vijana wenye kuheshimu maumbile yao, badala ya kuyatumia kwa kuchezea kama uwanja wa majaribio na kuharibikiwa.
Tunasema hivyo kwa kuwa takwimu za mkoa wa Kilimanjaro pekee kuanzia Januari hadi Oktoba mwaka huu zinaonesha kwamba mabinti wanaosoma sekondari 216 wamepewa ujauzito, huku Dodoma shule moja tu ya msingi, nusu ya wasichana walioanza darasa la kwanza, hawakuhitimu mwaka huu.
Kiukweli yote yanayofanyika unaweza kuyaweka katika daraja la ukatili wa kijinsia, hali ambayo haikubaliki na ipo haja ya kukabiliana na tatizo hilo kwa nguvu zote.Tunatoa wito kwa watu wote kusaidia kuchunga watoto wetu wamalize shule kama inavyokusudiwa, kuliko kuachia asasi chache kuendesha ushawishi unaovurugwa na mazingira yaliyoachwa holela na wazazi.
Hivi inakuwaje watoto wadogo wa darasa la tatu, nne na kidato cha kwanza kushiriki ngono na madereva huku wazazi na walezi tupo? Maana yake katika hili ni rahisi sana, tumeacha vijana wetu wajilee wenyewe kama kuku wa kienyeji huku tukishindwa kushindana na mwewe wanaowazunguka muda wote.
Tunachotaka kusisitiza hapa ni kwamba wazazi wote wawe walezi wajue watoto wapo wapi na katika hili wasifanye masihara. Wazee wetu zamani pamoja na kuwa na wakati mgumu na mazingira tata ya maisha waliweza kushawishi na kulea vijana na mabinti hadi wamefikia hatua ya kuoa au kuolewa. 
Aidha ni vyema wazazi na walezi wakarejesha ulezi katika mikono yao kwa kuhakikisha kwamba wanaelewa watoto wapo wapi kipindi chote cha saa 12. Tunaamini kuwa kama hatua za aina hiyo hazitachukuliwa ni dhahiri kwa kasi ya sasa mustakabali wa maisha ya baadaye ya mabinti zetu ambao ndio alama muhimu ya familia mahali popote pale duniani utakuwa shakani.
Sisi tunapenda kuamini kwamba japo hali ni mbaya hatujachelewa tufanye juhudi ili tuokoe hali ya taaluma na ustaarabu wa maisha na kuwa na taifa linalojivunia uwajibikaji wake kwa watu wake wanaojipanga kuwa watu muhimu katika maisha ya taifa hili.


