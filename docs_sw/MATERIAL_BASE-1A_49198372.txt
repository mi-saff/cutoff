
Wizara ya Afya yafanya maboresho ya vyeti na mihuri ya chanjo ya homa ya manjano
Waziri wa Afya, Maendeleo ya Jamii, Jinsia, Wazee na Watoto, Ummy Mwalimu amezindua vyeti na mihuri mipya ya chanjo ya ugonjwa wa homa ya manjano.
Ummy amesema kuwa, utoaji wa chanjo ya ugonjwa huo nchini unakabiliwa na changamoto ya kuwepo kwa baadhi ya wananchi wasio waaminifu wanaoghushi vyeti vya chanjo na kuwapatia wasafiri pasipo kuchanjwa.
Na kwamba ili kutokomeza udanganyifu huo imeamua kuboresha vyeti vya zamani kwa kuweka alama za siri.
” kutokana na mabadiliko ya teknolojia, vyeti vya zamani vimekuwa rahisi kutengenezwa na vishoka na kutolewa bila ya kupata chanjo, hivyo wizara imefanya maboresho ya vyeti vya chanjo ya homa ya manjano kwa kuweka alama za siri na kutengeneza mihuri mipya,” amesema.
Amesema ugonjwa wa homa ya manjano ni hatari kwa kuwa hauna tiba na kwamba serikali imeona bora kudhibiti wasafiri hususan kwamba shirika la afya duniani hivi karibuni liliripoti taarifa ya mlipuko wa ugonjwa huo.
“Kama mnakumbuka mwishoni mwa mwezi Machi,2016 nilitoa tamko la tahadhari ya homa ya manjano kutokana na taarifa ya kuwepo kwa ugonjwa huu katika nchi jirani ya Kenya, Angola na DRC,” amesema na kuongeza.
“Hivi karibuni shirika la afya duniani limetoa taarifa ya mlipuko wa ugonjwa huo ulioanza disemba 2015 na kusababisha vifo vya watu 377 na wagonjwa 4,347 nchini Angola wakati DRC watu 121 walipoteza maisha.”


