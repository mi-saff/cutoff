
Miili 16 yapatikana kutoka kwa meli iliyozama majuzi
Na AFP
GAJARIA, Bangladesh WAPIGA mbizi wa jeshi la wanamaji wamepata miili ya watu 16 katika meli iliyozama nchini Bangladesh.
Maafisa wamesema sasa idadi ya waliokufa maji imefikia watu 45.
Meli mbili zilifaulu kuzoa meli hiyo iliyozama na kuipeleka karibu na ufuo ndipo wapiga mbizi wakafaulu kuwasaka waliozama futi 90 (mita 30). Mawimbi yalipiga meli hiyo iliyozama siku tatu zilizopita.
“Tumekamilisha zoezi la kuwatafuta watu ndani ya meli hiyo. Maafisa wa jeshi la wanamaji wanaopiga mbizi wamewatafuta manusura kila mahali baada ya meli hiyo iliyozama kuelea,” afisa mkuu wa safari za baharini wa Bangladesh Bw Shamsuddoha Khandaker aliliambia shirika la habari la AFP.
“Kufikia sasa waliokufa maji ni 45. Tumetafuta kila mahali na kuna uwezekano hakuna miili mingine itapatikana,” afisa mkuu wa serikali katika eneo hilo Bw Saiful Hasan aliambia shirika la AFP.
Afisa mkuu wa polisi katika eneo hilo Bw Ferdous Ahmed alithibitisha idadi hiyo ya waliofariki.
Hasan alisema kwamba, shughuli za kusaka miili zaidi katika mto Meghna uliompana zaidi ulimwenguni zitaendelea kwa vile huenda baadhi ya miili ilisombwa na mawimbi hadi kwenye mto huo.
Taarifa zilisema kuwa meli hiyo ilikuwa imewabeba watu 350 lakini ilipoanza safari ya kuelekea Bangladesh Kusini idadi hiyo ilipunguzwa hadi 150-200.


