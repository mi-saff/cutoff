
Mawaziri kuendelea kutanua na mashangingi May 31, 2012

KATI ya viongozi watakaoendelea kutumia magari ya kifahari, maarufu kama mashangingi, ni mawaziri na naibu mawaziri wao, imefahamika.
Taarifa zilizotufikia zinaeleza kuwa mawaziri na naibu mawaziri watabaki katika orodha ya watakaotumia magari hayo kutokana na aina ya utendaji wa shughuli zao ambao kwa kiasi kikubwa huhusisha ziara katika maeneo ya wananchi, vijijini. 

Taarifa zaidi zinaeleza kuwa wakuu wa idara ni moja ya kundi au kada ambayo itaathirika na uamuzi huu mpya wa Serikali uliotangazwa rasmi na Rais Jakaya Kikwete wa kupunguza idadi ya mashangingi, ikiwa ni pamoja na kupunguza idadi ya magari yaliyotarajiwa kuagizwa mwaka huu.

Hata hivyo, Naibu Waziri wa Miundombinu, Hezekiah Chibulunje, alikataa kuthibitisha uwezekano huo kwa sasa akisisitiza kuwa atakuwa tayari kufanya hivyo baada ya waraka maalumu kuhusu suala kukamilika na kuwasilishwa katika Baraza la Mawaziri.

Kwa mujibu wa Chibulunje, Wizara hiyo kwa sasa inaendelea kuandaa waraka huo wenye lengo la kuipunguzia mzigo wa matumizi Serikali.

Hatua hiyo ya Wizara ni utekelezaji wa agizo la Rais Jakaya Kikwete, kuwa katika mwaka huu wa fedha, Serikali haitanunua magari hayo kama ilivyo kawaida yake na badala yake italazimika kununua magari machache tu yenye ulazima.

Fedha zinazotarajiwa kuokolewa kutokana na uamuzi huo wa Serikali zimepangwa kutumika kuagiza matrekta kwa ajili ya kuendeleza sekta ya kilimo nchini inayotajwa kuajiri asilimia isiyopungua 80 ya wananchi.

Jumatatu wiki hii, akijibu swali la Mbunge wa Vitimaalumu, Lucy Owenya (CHADEMA), Chibulunje alisema Serikali imekuwa ikinununua magari hayo ya bei kubwa kwa ajili ya wizara na idara zake.

Alitetea utaratibu huo akisema aina hiyo ya magari ni imara na yenye kuhimili safari ndefu vijijini, na kwamba tangu magari hayo yaanze kutumika nchini mwishoni mwa miaka ya 1980, Serikali imekuwa ikitathmini mwenendo wa gharama za matumizi ya magari hayo.

Hata hivyo, alisema pamoja na uimara huo gharama za uendeshaji wa magari hayo huwa kubwa mara dufu pindi yanapoanza kuchakaa.

Katika majibu yake hayo, Chibulunje aliwaeleza wabunge kuwa waraka unaoandaliwa na wizara yake utaweka utaratibu wa matumizi ya magari hayo serikalini kwa kuzingatia wadhifa wa viongozi.

Mwishoni mwa mwaka jana, akiwa katika mkutano na katibu wakuu wa wizara mbalimbali pamoja na Katibu Mkuu Kiongozi, Philemon Luhanjo, ofisini kwake jijini Dar es Salaam, Waziri Mkuu, Mizengo Pinda alibainisha kuwa Serikali ilipanga kununua magari hayo ya kifahari zaidi ya 800, na akashauri kuwa ni lazima kupunguza idadi hiyo, kauli ambayo baadaye iliungwa mkono kwa agizo rasmi la Rais Kikwete, katika hotuba yake ya mwisho wa mwezi wa Januari.


