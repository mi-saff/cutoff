
Spika, Naibu wake wakubali ukosoaji
Nov 14, 2013

SPIKA wa Bunge la Jamhuri ya Muungano wa Tanzania, Anne Makinda, pamoja na Naibu Spika, Job Ndugai, Jumatatu wiki hii, wametuhumiwa na Mbunge wa Ludewa, Deo Filikunjombe ambaye ni Makamu Mwenyekiti wa Kamati ya Kudumu ya Bunge ya Hesabu za Serikali na Mashirika ya Umma.
Filikunjombe ametoa tuhuma kwamba viongozi hao wakuu wa Bunge wamekuwa, wakati fulani, wakiingilia utendaji kazi wa kamati hiyo muhimu sio tu kwa Bunge bali pia kwa taifa kwa ujumla. Ni kamati muhimu kwa kuwa inapaswa kufanya kazi zake kwa niaba ya Wa tanzania wote, japo kwa kupitia ‘muhuri’ wa Bunge.
Kwa upande wetu hatutaki kuwamo katika orodha ya watakaothibitisha tuhuma kwamba Spika na Naibu wake wamekuwa wakiingilia utendaji wa kamati hiyo. Hata hivyo, tunaamini kama hivyo ndivyo hali ilivyo au hata kama hali haiko hivyo, ni busara zaidi kwa viongozi hao wakuu wa Bunge ama kujirudi au kuendelea kubaki katika mwenendo sahihi wa kiuongozi, na hasa ikizingatiwa msemo mashuhuri kwamba, lisemwalo lipo, kama halipo laja.
Tunawashauri viongozi hao wakuu wa Bunge, wakati wote watambue kuwa Bunge chombo nyeti kwa ajili ya wananchi na kwa hiyo, kamati za Bunge pia ni kwa ajili ya wananchi wote, zisizopaswa kuingiliwa. Kwa nini kamati iingiliwe ili hali shughuli zake zinaendeshwa kwa mujibu wa taratibu, kanuni na sheria za nchi?
Tunatambua ya kuwa kamati hizi zinaweza kupewa ushauri ili kutekeleza majukumu yake kwa ufanisi zaidi, lakini jambo la kusisitiza hapa ni kwamba, ushauri huo haupaswi kutolewa katika mfumo wa shinikizo (kuingilia).
Itakumbukwa Septemba mwaka huu, takriban miezi miwili iliyopita, Tanzania ilikuwa mwenyeji wa kamati za hesabu za umma kutoka katika mabunge ya nchi wanachama wa Jumuiya ya Maendeleo Kusini mwa Afrika (SADC), mkutano ambao uliijengea sifa Tanzania katika uendeshaji wa kamati husika, ndani ya Bunge hapa nchini.
Ndiyo maana tunashauri viongozi wa Bunge kujirekebisha mapema zaidi pale wanapokosolewa na wapiga kura wao, ambao ni wabunge, kwa niaba ya wananchi wote.
Kamati za Bunge za usimamizi wa hesabu za serikali na mashirika yake na hata kamati nyingine zote ni vema zikaachwa huru kutekeleza majukumu yake, kwa sababu kwa kadiri kamati hizo zinavyotekeleza vema majukumu yake ndivyo hadhi na heshima ya Bunge la Tanzania inavyostawi.


