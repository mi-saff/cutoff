
Kuna uwezekano mkubwa Kenya itaruhusiwa kukuza mahindi ya GMO
NA JAMES KARIUKI
HUENDA Kenya ikaanza kupanda mahindi yanayokuzwa kisayansi (GMO)
ikiwa majaribio yanayoendelea yatapata kibali kutoka kwa Mamlaka ya Bidhaa zilizoimarishwa kisayansi (NBA).
Hatua hii inatokana na kutolewa kwa kibali na NBA kwa Halmashauri ya Utafiti wa Wanyama na Memia (KALRO)
na kundi moja lisilo la kiserikali - Africa Agricultural Technology Foundation (AATF), kuongoza mpango wa kitaifa wa kukuza mahindi hayo ya GMO kote nchini.
Lakini Kinara wa NBA Dkt Willy Tonui alionya kuwa majaribio hayo ni ya kupata mahindi ambayo yatajaribiwa kwanza ikiwa ni salama kwa Wakenya kuyala au yana sumu ambayo yahofiwa inasababisha ugonjwa wa saratani.
Awali KALRO na AATF waliomba kibali kukuza mahindi hayo na kuyauza sokoni lakini wakanyimwa idhini hadi pale watafiti wa serikali watafaya majaribio zaidi kubaini ikiwa mahindi hayo ni salama kwa matumizi na pia hayaleti madhara kwa mazingara.
Dkt Tonui alisema kuwa kibali hicho kitatolewa baada ya Mamlaka ya Mazingara Nchini kufanya uchunguzi mwafaka katika mashamba yote yatakayotumiwa na hatimaye kutoa kibali hicho.
NBA ilisema kuwa mahindi ya GMO yanahitaji utafiti zaidi na wakaonya kuwa mahindi hayo yatapandwa katika mashamba ya Idara ya Uchunguzi wa Ubora wa Mimea (KEPHIS) chini ya ulinzi mkali na akaongeza kuwa huenda kibali hicho kikaondolewa ikiwa watafiti wa GMO watakiuka masharti hayo.
Kibali hicho cha NBA kilipokelewa kwa shangwe na wanaopigia mahindi ya GMO debe kwani huenda mazao yakaongezeka na kusaidia Kenya kupambana na njaa lakini wale wanaoamini yanaleta madhara kiafya wanapinga.
Katika taarifa yake, Dkt Tonui alisema kuwa mahindi hayo ya GMO yatafanyiwa utafiti zaidi kuchunguza muundo wake na kuhakikisha hayana kemikali na ni salama kuliwa na wanadamu au kupiga mahindi hayo marufuku ikiwa yatapatikana kuwa na kemikali hatari.
Awali KALRO na AATF waliomba ruhusa kupanda mbegu na kuzisambaza kote nchini wakisema ni salama na utafiti wao ulikuwa umeonyesha kwamba Kenya inahitaji kusambaza ujuzi wa kuimarisha upanzi wa mahindi kupitia kwa njia za kisayansi ili kupambana na tatizo la njaa. 


