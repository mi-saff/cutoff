
WANAWAKE HUWAIBIA WAUME ZAO MIFUKONI
Dar es Salaam. Baadhi ya wanawake au wanamume wanaweza kuibiana fedha ndani ya nyumba. Iwe katika waleti au mfuko wa suruali kwa wanaume, au mkoba wa mwanamke. Inaelezwa wanawake ndiyo vinara katika zoezi la kufanya ziara za kushtukiza mifukoni mwa waume zao. Wanawake saba kati ya 10 waliohijiwa na gazeti hili wamekiri kuwahi kuwaibia waume au wapenzi wao, huku ni wanaume wawili tu kati ya 10 wamekiri kuwahi kufanya hivyo.
Katika kila jambo kuna sababu. Baadhi ya wanawake waliopata wasaa wa kuzungumza walieleza sababu za kufanya hivyo ikiwamo kutopewa fedha ya kutosha, kuzichanganya kwa ajili ya kutatua baadhi ya mambo ya familia na kuwapunguzia waume wanywaji mzigo wa fedha kwenye pochi.
Abdallah Kilemi anasema hata kama fedha wanazochukua wanatumia kwa ajili ya mahitaji ya familia, hawapaswi kufanya hivyo kwa sababu huo ni wizi.
Anasema kwa kawaida mwanamke anapaswa kumwambia mumewe kama alichukua fedha mfukoni badala ya kufanya hivyo kwa siri.
“Baadhi yao huchukua kwa manufaa yao badala ya manufaa ya familia, mke wangu alikuwa akifanya hivyo mara kwa mara na nilikuwa nafahamu ila sikuwahi kumuuliza.
“Nilichunguza baada ya kuona kila ninapoamka asubuhi nakuwa na fedha pungufu tofauti na nilizorudi nazo jana na baada ya siku moja ama mbili anakuwa amebadilika ama amesuka nywele nyingine, kanunua nguo au viatu vipya,” analalama Kilemi.
Patrick Innocent anasema amempiga mkewe marufuku kuchukua fedha zake hata akiikuta wakati anafua kwa sababu amekuwa anaitumia kama kisingizio cha kununua vitu kwa fedha nyingi.
“Ananunua vitu vingi tena vya urembo na kupeleka mizigo kwao, ukimbana kutaka kufahamu fedha amepata wapi anasema huwa anachukua kwenye pochi yangu nikirudi nimelewa au anapokusanya nguo kwa ajili ya kuzifanyia usafi.
“Siamini kama zinatosha kufanya vitu anavyovifanya, sitaki kusikia amenunua kitu kwa fedha hiyo, haiwezi kuwa nyingi kiasi hicho,” anasema Innocent.
Mkazi wa Tandika jijini Dar es Salaam, Zubeda Yasini anasema mumewe amekuwa akitumia fedha nyingi kwa mambo yasiyo ya msingi ikiwamo kunywa pombe na marafiki na kulewa chakari, hivyo anaporudi humpunguzia wingi wa fedha.
Anasema aliwahi kutunza fedha anazookota mfukoni kwa mumewe hadi kupata ada ya kumlipia binti yao aliyekuwa anasoma chekechea na kwamba ilikuwa ngumu mumewe kutoa kumlipia mtoto na kila akimwambia anasema hana.
Anaeleza kila anapompa fedha ya kula mwisho wa mwezi wanakuwa wamemalizana hata kama kutatokea dharura hakuna anachompa na jibu ni sina”.
“Pombe anakunywa kila siku, lakini fedha za kukidhi mahitaji ya nyumbani haongezi akitoa mwisho wa mwezi hata kama itatosha kununua kiroba cha unga ndiyo hiyo, kukiwa na dharura niongezee kutoka katika biashara yangu ya vitumbua ambayo inasua sua,” anasema Zubeda.
Jacqueline Martini mkazi wa Tandale jijini Dar es Salaam anasema, kila anapopokea mshahara humuonyesha mumewe na kukubaliana afanye nini, lakini kwa zaidi ya miezi minane mumewe hachangii chochote katika makubaliano yao.
Anasema hata alipoongezewa mshahara hakumwambia kwa sababu anambana na amebuni mbinu mpya ya kumchomolea kwenye pochi kila anapojisahau.
“Nina bahati mara kadhaa nimebahatika kumchomolea hadi Sh150,000, 500,000 na anashindwa kuniuliza kwa sababu hanishirikishi kwenye masuala ya fedha zake zaidi ya kutaka zangu,” anasema Jacqueline. Anasema kuna siku aliwahi kumuomba Sh1,000 akamwambia hana, lakini alipokwenda maliwatoni akamsachi mfukoni na kuibuka na noti mbili za Sh10,000 hakufanya ajizi alizichukua na hajamuuliza hadi leo na maisha yaliendelea. Mtaalamu wa masuala ya saikolojia kutoka Chuo Kikuu cha Dodoma, Modester Kamongi anasema kuwa siku zote mwanamke anaamini yeye ni msimamizi wa mambo muhimu ya nyumba huku fedha akitegemea kutoka kwa mumewe hata kama anafanya kazi.
Hivyo kama mume hampi anapata wakati mgumu na anajiuliza zinakwenda wapi na hata kufikiri anapeleka kwa wanawake wengine anapomsachi na kupata hata kidogo hupata faraja.
“Siiungi mkono tabia hiyo ila kisaikolojia huwapa nafuu wanawake wakiamini wanatumia sawa na waume zao hata kama hawajapewa, hususan kwa wale wanaonyimwa,” anasema.
Krish Buruhani (siyo jina halisi), mwanafunzi ambaye yupo kwenye uhusiano anasema kazi anayomfanyia mpenzi wake ikiwamo kumridhisha kimahaba hailingani na fedha anayompa, hivyo akipata nafasi huchomoa kidogokidogo.
Anasema kila anapokutana nae humlia taimingi jinsi ya kumuibia na kwa kuwa mpenzi wake anamuamini kutokana na kuwa na umri mdogo hajawahi kumhisi.
“Ana mke wake, hana mpango wa kunioa ananihenyesha na fedha anayo ananipa ni kidogo , aah... nabanana naye kwenye pochi sijawahi kumuacha kila ninapopata nafasi, nikiwa naye siwazi kitu kingine zaidi ya ‘kumpiga’ ili angalau nijilipe,” anasema Krish. 


