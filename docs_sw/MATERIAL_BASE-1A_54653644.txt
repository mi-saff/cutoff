Diwani anogesha ushiriki wa Marsh ligi ya wanawake

Imeandikwa na Alexander Sanga, Mwanza

Imechapishwa: 01 Oktoba 2016

DIWANI wa kata ya Mbugani iliyopo wilayani Nyamagana mkoani hapa Mahmoud Gombegombe ameisaidia timu ya soka ya wanawake ya Marsh Athletics queens kwa kuwapa mchele kilo 200, sukari kilo 50 na mafuta ya kupikia lita 40.

Akizungumza katika hafla fupi ya kukabidhi msaada huo iliyofanyika uwanja wa Mirongo, Gombegombe alisema ataendelea kushirikiana na kituo hicho ili kuhakikisha timu hiyo inafanya vyema katika Ligi Kuu ya wanawake inayotarajiwa kuanza Jumanne.
Gombegombe alisisitiza akiwa kama mmoja wa wadau wa mchezo wa soka nchini atapigana kwa hali na mali kuhakikisha timu hiyo inafanya vyema.
Aidha, Gombegombe aliwaomba wakazi wa Mwanza wajitahidi kusaidia timu hiyo ili ichukue taji la ubingwa wa wanawake. 
Kwa upande wake mwenyekiti wa timu hiyo, Maarufu Mohamed amempongeza diwani huyo na kusema anawaomba wadau na wapenzi waendelee kusaidia timu yao.


