
Waziri Shamsa alipotosha Kamati ya Bunge – Spika May 31, 2012

SPIKA wa Bunge, Samuel Sitta, amesema Kamati ya Ardhi, Maliasili na Mazingira, inayoongozwa na Mbunge wa Kongwa, Job Ndugai, ilifanya makosa kukubaliana na Waziri wa Maliasili na Utalii kuhusu uamuzi uliodhihirika kuingilia haki na madaraka ya Bunge, wa kuongeza muda wa umikili wa vitalu vya uwindaji kinyume na maazimio ya awali ya chombo hicho.

Kwa mujibu wa Spika, kilichopaswa kufanyika ni angalau Mwenyekiti wa Kamati hiyo kutoa taarifa ya haraka katika Kamati ya Uongozi wa Bunge ili nayo iweze kutumia busara zake kuhusu suala hilo na si Kamati ya Kudumu ya Bunge kuamua kwenda kinyume cha maazimio ya Bunge.

Ufafanuzi huo wa Spika unatokana na tukio la hivi karibuni la Mbunge wa Kwela, Dk. Chrisant Mzindakaya, kuwasilisha hoja binafsi bungeni kutaka Bunge litoa maazimio mengine ya kupinga hatua ya Waziri wa Maliasili na Utalii, Shamsa Mwangunga, kuingilia haki na madaraka ya Bunge.

Mwangunga alidaiwa kuwaongeza muda wa umiliki wa vitalu vya uwindaji ambavyo muda wake ulipaswa kwisha mwaka huu. Aliongeza muda huo kwa miaka mitatu zaidi, wakati tayari Bunge lilitoa maazimio kuwa muda huo uishe mwaka huu kwa mujibu wa mikataba ya awali ya wamiliki hao ili utaratibu wa ugawaji upya ufanyike.

Katika utetezi wake kuhusu suala hilo, Waziri Mwangunga aliliambia Bunge kuwa alibadili uamuzi huo baada ya kuwasilisha sababu za kufanya hivyo katika Kamati ya Ardhi, Maliasili na Mazingira, Januari 12, mwaka huu kwa kuwa mkutano wa Bunge bado haukuwa umeanza. Mkutano wa Bunge ulianza Januari 27, mwaka huu.

Baada ya Waziri Mwangunga kuwasilisha mapendekezo yake hayo katika kamati hiyo, Kamati ilikubaliana naye jambo ambalo linadaiwa kuwa hata Kamati hiyo imeingilia haki na madaraka ya Bunge kwa kuwa umekubaliana na uamuzi huo bila kuwasilisha hoja hiyo bungeni ili Bunge pengine litengue maazimio yake ya awali.

Lakini pia katika utetezi wao, Kamati hiyo kupitia kwa Mwenyekiti wake, Job Ndugai, inadai kuwa haikuweza kuwasilisha taarifa hiyo bungeni kwa kuwa Waziri alipaswa kuwa na uamuzi wa kuongeza muda huo kabla ya kufanyika kwa mkutano mkubwa wa sekta ya uwindaji Nevada, nchini Marekani, ambako aliwatangazia wamiliki hao wa vitalu kuwa muda umeongezwa miaka mitatu zaidi na akawaandikia barua.

Hata hivyo, katika ufafanuzi wake kwa Raia Mwema, Spika alisema kama kulikuwa na jambo la dharura lenye uhakika na uzito unaostahili, busara zilizopaswa kutumika ni kwa Kamati ya Ndugai kuwasilisha maelezo ya Waziri katika Kamati ya Uongozi ya Bunge.

Kamati ya uongozi ya Bunge inaundwa na Spika, Naibu Spika, wenyeviti wa Bunge na wenyeviti wote wa Kamati za Kudumu za Bunge. Hiki ni chombo cha juu cha Bunge chenye kutoa uamuzi kuhusu masuala mbalimbali yanayohusu mwenendo wa Bunge la Jamhuri ya Muungano wa Tanzania. 

"Busara zilizopaswa kutumika katika suala hili, hasa kutokana na Kamati ya Ardhi, Maliasili na Mazingira kubaini kuwa awali kuna Azimio la Bunge, ni kuwasilisha hali halisi katika Kamati ya Uongozi. Lakini hili ni jambo ambalo linapaswa kufanyika kama kuna sababu za msingi na hufanyika mara chache sana," alisema Spika na kuongeza kuwa;

"Siamini kama huko serikalini Waziri alishauriwa kufanya hivi (kuingilia haki na maadili ya Bunge). Hata hivyo, kama nilivyoeleza ndani ya Bunge, Waziri aliomba radhi na Bunge limeridhika na hata mtoa hoja binafsi aliondoa kipengele katika hoja yake cha kutaka Bunge limkemee Waziri."

Kati ya mijadala iliyoibuka kwa upande wa wabunge wanaounga mkono uamuzi wa Waziri Mwangunga kuongeza muda wa umiliki wa vitalu ni kwamba Serikali inaweza kushitakiwa kama haitatekeleza uamuzi huo kwa kuwa tayari imewataarifu rasmi wamiliki hao.

Lakini hoja hii inapingwa vikali na wabunge wengine ambao baadhi wamefikia hatua ya kutaka shughuli za uwindaji zifutwe kabisa kwa kuwa nchi hainufaiki vya kutosha.

Mbunge wa Kigoma Kaskazini, Kabwe Zitto, anashangaa wanaodai kuwa Serikali itashitakiwa lakini akisisitiza kuwa haitakuwa mara ya kwanza kwa Serikali kushitakiwa.

"Serikali ilikwishashitakiwa baada ya kuvunja mkataba wake na kampuni ya City Water na ikashitakiwa na hatimaye kulipwa fidia lakini pia Serikali ilivunja mkataba kati yake na Richmond. Hivyo kufanya uamuzi wenye maslahi kwa Taifa ni suala la msingi," anasisitiza Kabwe. 

Baadhi ya minong’ono iliyoenea katika viwanja vya Bunge inadai kuwa baadhi ya wabunge wamefaidika na malengo ya kutaka wamiliki wa vitalu wapewe nyongeza ya muda. Inadaiwa kuwa baadhi ya wabunge na mawaziri wamefaidika wengi wakilenga kukusanya fedha kwa lengo la kujihakikishia ushindi katika kura za maoni katika chama chao mwakani.

Lakini pia inadaiwa kuwa baadhi ya waliomo katika sekta ya uwindaji wa kitalii wamo katika kundi la watuhumiwa wa ufisadi ambao wamejipanga kukusanya fedha kwa ajili ya kuhakikisha wabunge machachari wanakwama katika kura za maoni mwakani na kwamba nyongeza ya umiliki wa vitalu vya uwindaji ni sehemu ya chanzo cha mapato kufanikisha mkakati huo.


