
Wadau wa lishe watakiwa kuendeleza mradi

Imeandikwa na Mwandishi Maalumu, Shinyanga

Imechapishwa: 04 Novemba 2016

WADAU wa lishe mkoani Shinyanga wametakiwa kuendeleza kasi iliyoanzishwa na mradi wa lishe uitwao ANI (Accelerating Nutrition Improvement) kupitia Wizara ya Afya.

Akifunga mkutano wa siku mbili wa wadau wa lishe uliofanyika wilayani Kahama, Mkuu wa Wilaya ya Kahama, Fadhili Nkurlu amewataka wadau hao kuendeleza mazuri yote ya mradi na kujipanga upya kwa ajili ya kurekebisha mahali penye mapungufu.
Lengo la mkutano huo uliokutanisha wadau mbalimbali wa lishe wakiwamo wakurugenzi wa halmashauri zote mkoani hapa, Kamati ya Afya ya Mkoa na za Wilaya pamoja na Wadau watoa huduma za Afya, ni kupitia utekelezaji wa mradi wa kuongeza kasi ya lishe mkoani hapa kwa miaka miwili ya utekelezaji wake.
Mradi huo wa ANI umeweza kuongeza uwezo wa uelewa wa jamii na jumla ya watoa huduma za afya 2,574 katika masuala ya lishe kwa kipindi cha miaka miwili.


