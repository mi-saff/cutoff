
Wajawazito kupata rufaa kuzuia vifo

Imeandikwa na Fadhili Abdallah, Kigoma

Imechapishwa: 23 Novemba 2016

MRADI wa rufaa kwa wajawazito umeanza kutekelezwa wilayani Uvinza ikiwa ni moja ya mpango wa kuwawezesha kutoka kwenye zahanati kwenda vituo vya afya, ili kudhibiti vifo vya uzazi.

Mkurugenzi Mkuu wa Shirika la Thamini Uhai linalotekeleza mradi huo, Dk Nguke Mwakatundu, akizungumza wakati wa hafla ya kukabidhi pikipiki kwa waganga wakuu wa vituo tisa vya afya mkoani humo, amesema mpango huo utatoa majibu ya kupunguza vifo vya mama katika maeneo ambayo mpango huo utatekelezwa.
Dk Mwakatundu amesema, kwa sasa mpango umeanza kutekelezwa katika tarafa ya Nguruka, wilayani Uvinza mkoani Kigoma ambapo waendesha pikipiki watafaidika na mpango huo kwa kulipwa gharama za kuwasafirisha wajawazito kutoka vijijini kuwapeleka kwenye zahanati na vituo vya afya.
Dk Mwakatundu alisema kuwa wametoa mawasiliano kwa wenyeviti wa vijiji kupiga simu kutoa taarifa pindi anapotokea mjamzito ana matatizo ili apelekewe usafiri haraka kumuwahisha zahanati au kituo cha afya kupatiwa huduma kwa haraka na kusaidia kuokoa maisha yake na ya mtoto.
Amesema, katika kuimarisha mawasiliano na zahanati na wananchi, Shirika hilo limetoa pikipiki tisa za thamani ya Sh milioni 40 kwa waganga wakuu wa vituo vya afya ambao watatumia pikipiki hizo kutembelea zahanati zinazozunguka vituo vyao vya afya kwa ajili ya usimamizi wa karibu wa mpango huo.
Akizungumzia kutekelezwa kwa mpango huo, Mganga Mkuu wa Mkoa Kigoma, Dk Paul Chaote alisema kuwa utasaidia utekelezaji wa mpango wa maendeleo wa milenia katika kupunguza vifo vya wajawazito na watoto wakati wa kujifungua.
Mganga Mfawidhi wa Kituo cha Afya Bitale, wilayani Kigoma, Norbert Nshemese, alisema kuwa kwao pikipiki hizo ni nyenzo kubwa katika kuwawezesha kufanya kazi kwa ufanisi hasa kuzungumzia zahanati ambazo zinazunguka kwenye vituo vyao vya afya.


