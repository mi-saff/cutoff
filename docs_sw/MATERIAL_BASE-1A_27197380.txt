
Aliyemtupa mtoto azuiwa
Na GERALD BWISA
POLISI wa Kaunti ya Uasin Gishu wanamzuilia mwanamke mwenye umri wa miaka 25 aliyepatikana akitupa mtoto wa umri wa mwezi mmoja katika Kisima cha maji.
Mwanamke huyo alikamatwa jana na wakazi katika kijiji cha Kamagut muda mfupi baada ya kumtupa mtoto huyo kwenye kisima cha kuchota maji.
Inadaiwa kuwa aliachana na mumewe siku chache kabla ya kufanya kitendo hicho cha kikatili.
Mkazi wa kijiji hicho Bi Mercy Chirchir aliyeshuhudia kisa hicho alisema alikuwa akienda kuchota maji alipomuona mwanamke huyo akitupa kitu ndani ya kisima hicho.
“Ilikuwa adhuhuri na nilikuwa nikienda kuchota maji kutayarishia watoto wangu chakula cha mchana, nilikuwa hatua chache kabla ya kufika kisimani nilipomuona mwanamke huyo akitupa kitu ndani na aliponiona alirudi katika boma lake kama hakuwa amefanya lolote,” akasema Bi Chirchir.
Alisema alishtuka kupata mtoto huyo akielea majini na akapiga kamsa kuwaita wakazi waliofika mara moja.
Wakazi hao walienda katika boma la mwanamke huyo na kumkaripia kwa kitendo chake. 
Ajuza mmoja aliyeshuhudia tukio hilo alilaani kitendo hicho na kuwataka wasichana wasio na uwezo wa kulea watoto kuepuka kitendo cha ndoa au waende hospitalini kufunzwa kutumia mbinu za kupanga uzazi.
Alisema kwa kufanya hivi watajiepusha na vitendo vya ukatili kama hicho.
Polisi walipeleka mwili wa mtoto huyo katika mochari ya hospitali ya rufaa ya Moi mjini Eldoret. Mwanamke huyo anazuiliwa katika kituo cha polisi cha Soy akisubiri kufunguliwa mashtaka.
Kwingineko, mwili wa mwanaume wa umri wa umri wa makamo jana ulipatikana ukining’inia nyumbani kwake katika kijiji cha Kameturi, Bomet. Bw Benard Chepkwony, ambaye inaaminika alijitia kitanzi, alipatikana na jamaa zake majira ya alfajiri. Kiti ambacho yamkini alikitumia, kilipatikana chini ya miguu yake.
Kibarua huyo aliwasili nyumbani kwake saa tano usiku baada ya kulewa.
Mamake Chepkwony, Bi Esther Taplule, alisema mkewe alikuwa amemtoroka kwa majuma kadha.
“Alifika nyumbani akinung’unika.
Tulimtuliza ndipo akaondoka.
Hatukujua hiyo ingekua mara ya mwisho kumwona,” mama huyo ambaye alitiririkwa na machozi aliambia Taifa Leo kwa njia ya simu.
Maelezo zaidi na Anita Chepkoech.


