Lugha na utaifa, mithili ya mchele na pilau, ndizi na mtori
Apr 26, 2015

NAPENDA kuimalizia ngwe hii kwa kusisitiza mambo mawili au matatu yanayohusiana na lugha ya Kiswahili katika muktadha wa kujenga utaifa wa nchi yetu. Pia nitasisitiza umuhimu wa utamaduni wa kujiamini, kujipenda na kujiheshimu.
Kama nilivyokwisha kusema si kila nchi ni taifa. Ziko nchi nyingi ambazo si mataifa. Na vile vile nilisema kwamba yako mataifa ambayo yameweza kubakia bila nchi kwa muda mrefu lakini yakabaki ni mataifa, hata kama yalikuwa na adha ya kuhangaika duniani. Taifa maana yake ni watu wanaojitambua kama wamoja, wenye chimbuko moja na wenye mustakabali wa pamoja.
Umuhimu wa lugha katika ujenzi wa taifa hauwezi kupuuzwa. Hali ya sasa inanipa shaka kuhusu jinsi tunavyoitazama lugha. Kwa upande mmoja, watoto wengi wanaozaliwa mijini hawajui lugha za mama zao, hususan kama wazazi wao wametoka « makabila » tofauti.
Mara nyingi, hata kwa watoto waliozaliwa na wazazi wa « kabila » moja hujikuta wakilelewa na « wasichana » wa kazi ambao wanazungumza Kiswahili. Watoto wa aina hii wanakuwa wameachana kabisa na lugha za mama zao, na lugha yao inakuwa ni Kiswahili peke yake.
Hali hiyo ni tofauti na vijijini, ambako watoto bado wanazungumza lugha zao za asili mpaka wanapoanza kwenda shule ya msingi ambako wanakutana na Kiswahili. Halafu watoto wote wanapoingia sekondari wanajikuta wakilazimika kujifunza masomo yote kupitia Kiingereza, na mitihani ya kupima ujuzi wao inaandikwa katika Kiingereza. 
Shughuli zote nyingine katika maisha ya nchi zinafanyika kwa Kiswahili isipokuwa shughuli ya kutafuta elimu. Hii ni ajabu. Siasa zetu (hizo hizo siasa za hovyo) zinafanyika kwa Kiswahili. Majadiliano bungeni (hayo hayo ya hovyo) yanafanyika kwa Kiswahili. Tunapowasiliana maofisini na viwandani, katika karakana na katika kutatua matatizo ya kiufundi, tunafanya hivyo kwa Kiswahili.
Tunapokuwa katika ibada, mara nyingi tunatumia Kiswahili. Ndiyo maana hata wachungaji wanaoletwa kutoka nje huwabidi kujifunza Kiswahili. Tunapokuwa katika shughuli za ndoa, uchumba, kuchangishana na harusi hufanyika kwa Kiswahili. Tunapokuwa katika misiba, tunazikana kwa Kiswahili. Hata katika ugomvi, sijawahi kuona ugomvi kati ya Wa tanzania wawili ukifanyika kwa Kiingereza.
Lakini katika kutafuta ujuzi shuleni na vyuoni, pale tunapotaka kupangilia na kuhifadhi sawa sawa ujuzi wa vijana wetu, na kuwatambua wale waliofuzu na kujipambanua, shughuli hiyo inafanyika katika lugha isiyokuwa yetu. Hakuna mantiki.
Mahakama zetu zilizo nyingi zaidi, na kwa muda ulio mrefu zaidi, zinaendeshwa kwa Kiswahili, lakini sheria zinazotawala mahakama hizo zimeandikwa Kiingereza. Nakumbuka marehemu Francis Nyalali, akiwa Jaji Mkuu, alilizungumzia hili zaidi ya miaka ishirini iliyopita. Hata hivyo hazionekani hatua za dhati za kurekebisha kasoro hii.
Ziko sababu kadhaa zinazozifanya mahakama zetu zisitoe haki kwa wanyonge, na nyingi katika sababu hizo zinahusiana na matendo ya rushwa, kama tunavyojua. Lakini sababu mojawapo inayowanyima haki wanyonge ni hii ya kuhukumiwa kwa sheria ambazo, hata wangejitahidi namna gani, hawawezi kuzisoma, achilia mbali kuzielewa.
Itakapotokea sheria zetu zikaandikwa kwa lugha inayoeleweka na wengi, watu wenye mashauri mahakamani wataweza kujua ni nini haki yao, na wataweza kujitetea hata bila kuwa na mawakili wanaolazimika kuwalipa fedha nyingi kiasi hicho. Itakuwa ni bahati mbaya kwa ndugu zangu mawakili wasomi, lakini bahati nzuri sana kwa wananchi wa kawaida.
Kutoa hadhi stahili kwa lugha tunayoiita ya taifa ni muhimu katika ujenzi wa taifa, na katika ujenzi wa moyo wa kujiamini. Hivi sasa tumekuwa ni watu wa kutojiamini. Kama nilivyoandika huko nyuma, tumejishusha wenyewe katika thamani tunayojipa sisi wenyewe.
Lugha ni kielelezo kimojawapo katika kushuka huko kwa thamani yetu. Nimewasikia vijana wa mjini wakisema kwamba « ni bora mbwa Ulaya kuliko Mswahili Bongo ». Pia nimesikia wimbo wa Bongo Flava ukisema « baada ya Mungu ni Mzungu .» Kiasi hicho cha dharau tunayojifanyia sisi wenyewe ni kikubwa kupindukia.
Ni dharau ambayo imejengeka kwa muda mrefu kutokana na mambo mengi. Mojawapo ni nakisi kubwa ya uongozi katika fikra na maono. Ni kweli kwamba hivi sasa tunaelea kama mashua isiyokuwa na nahodha, huku majini tukiona dalili za mamba wenye njaa na miamba yenye ncha kali.
Katika kutapatapa kwetu kwa kukosa uongozi, kila abiria na kila sarahangi anafanya awezavyo kujiponya. Katika mitikisiko tunayoisababisha sisi wenyewe, mashua yetu inayumba na inakunywa maji. Mwisho wa taharuki hii ni chombo chetu kwenda mrama na hatimaye kutota, na wasafiri wote kuhilikishwa.


