
China waandaa maonesho ya utamaduni

Imeandikwa na Hellen Mlacky

Imechapishwa: 09 Novemba 2016

KITUO cha Utamaduni wa China kimeandaa maonesho ya utamaduni kwa wiki mbili jijini Dar es Salaam kwa ajili ya kuwaenzi watunzi na waigizaji mashuhuri William Shakespeare na Tang Xianzu. 

Akizungumza na waandishi wa habari jana jijini Dar es Salaam, Mshauri wa Utamaduni wa Kituo cha Utamaduni wa China, Gao Wei alisema maonesho hayo yatafanyika katika Makumbusho ya Taifa kuanzia Novemba 12 hadi Novemba 24.
Alisema maadhimisho hayo ni ya 400 tangu kufa kwa mwandishi nguli Shakespeare na mtunzi maarufu wa michezo ya kuigiza nchini China, Tang Xianzu.
Alisema maonesho hayo ambayo yamelenga kuonesha mchango wa uandishi wao duniani yatafanyika katika maeneo 26 ya vituo vya Utamaduni wa China katika nchi tofauti hadi Desemba mwaka huu ambapo pia yamelenga kuelezea utamaduni wa China.
“Maonesho haya yamelenga kuonesha maisha na kazi za watunzi hao ambayo bado mafunzo yao yana hamasa kwa jamii iliyopo kwa sasa,” alisema.
Alisema maonesho hayo yatawezesha wageni watakaohudhuria kuona uwiano na utofauti kati ya sanaa ya maonesho ya utamaduni wa mashariki na magharibi.
Alisema tangu kuzaliwa kwa Tang mwaka 1550 aliweza kuandika mashairi na insha 2000, ambayo mengi aliyaandika baada ya kuondoka mji wa nyumbani kwake mwaka 1598.


