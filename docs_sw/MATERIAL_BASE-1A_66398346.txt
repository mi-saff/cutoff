
Walengwa Tasaf Zanzibar kukaguliwa

Imeandikwa na Khatib Suleiman, Zanzibar

Imechapishwa: 25 Novemba 2016

SERIKALI ya Mapinduzi ya Zanzibar (SMZ) imesema inapitia upya walengwa wa mpango wa kunusuru kaya masikini unaosimamiwa na Mfuko wa Maendeleo ya Jamii (Tasaf).

Naibu Waziri, Ofisi ya Makamu wa Pili wa Rais, Mihayo Juma Nhunga, alisema hayo wakati akijibu swali la nyongeza la Mwakilishi wa Jimbo la Magomeni, Makame Rashid Shamsi.
Shamsi alitaka kujua Serikali inachukua hatua gani kuhusu kuingizwa katika orodha ya kuwezeshwa na Tasaf watu wasio na vigezo.
Alisema matukio kama hayo yamejitokeza Bara ambapo Serikali imeanza kuchukua hatua za kisheria na vipi kwa upande wa Zanzibar ambao mradi huo unatekelezwa pia.
Akifafanua zaidi alisema lengo la Tasaf, Awamu ya Tatu ni kuzinusuru kaya masikini kupata mafanikio na kuondokana na umasikini kwa kubuni miradi mbalimbali ya maendeleo.
Naibu Waziri alisema watu ambao wanatakiwa kuingizwa katika mpango huo lazima wafikie vigezo vinavyotakiwa na watambuliwe na taasisi husika ikiwemo Serikali ya Halmashauri ya Wilaya pamoja na sheha.
Alisema mradi huo umepata mafanikio makubwa Zanzibar ambapo jumla ya kaya masikini 33,000 zimetambuliwa na kufaidika na fedha zinazotolewa na Tasaf.
Tasaf III inatekelezwa na Serikali ya Jamhuri ya Muungano wa Tanzania pamoja na Zanzibar ambapo jumla ya Sh bilioni 12.3 zimetumika kwa upande wa Zanzibar kwa ajili ya walengwa.


