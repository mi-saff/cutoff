
Kiafrika ni utovu kufurahia mauti
Ni kinyume cha desturi na kaida za jamii nyingi za Afrika kumdhalilisha na kumdunisha mfu.
Ama kweli, ni kawaida kwa jamii kuomboleza hata jambazi aliyefumaniwa na kuuawa akitekeleza uhalifu. Hali hiyo ndiyo inayotutoN itekeleza uhalifu. Hali hiyo ndiyo inayotutofautisha na jamii nyingine kwingineko duniani. 
Lakini tunaelekea kupotoka kimaadili tunapogeuza msiba wa kifamilia na kuufanya uwanja wa kisiasa ambapo tunaumbuana na kutupiana ‘matope’.
Kwa mfano, ni hasira gani inayomfanya mtu kuonekana kushangilia kifo cha binadamu mwenzake eti kwa sababu ya tofauti za kisiasa? Tangu mwanawe wa kiume wa aliyekuwa Waziri Mkuu Raila Odinga afariki majira ya alfajiri Jumapili, Wakenya wa tabaka mbalimbali wamejitokeza kuomboleza kijana huyo jamala ambaye washirika wake wanamtaja kama mpole na mpenda watu. 
Lakini la kuudhi zaidi ni kwamba, maombolezi hayo yamechukua mkondo wa kikabila na kisiasa hivi kwamba, kuna wale wanaoonekana kushangilia huku wakisema ni adhabu ifaayo kwa familia ya Bw Odinga ambayo imekuwa mwiba kisiasa kwa wapinzani wake.
Ni dhahiri kwamba, familia kama hiyo ambayo imehusishwa na siasa za upinzani kwa muda mrefu na kuwa na misimamo mikali inaweza kuwa na maadui wengi kisiasa. Lakini kuna mipaka ambapo siasa zinatenganishwa na maisha ya kawaida. Yaani, kwa maana nyingine, siasa si suala la kufa kupona. Bw Odinga na familia yake wanaomboleza mwanao na kwa moyo wa utu, kile tunahimiza wale wanaobubujikwa matusi kwenye mtandao wanapasa kukomesha tabia hiyo. Hiyo si taswira ya Ukenya wetu kamwe. 
Kama tulivyowahi kutaja kwenye safu hizi, huenda ukabila ukatutumbukiza kwenye lindi la maangamizi kama nchi kama hatutachukua tahadhari. Ni vigumu kuelewa kile kinachomsukuma mwanadamu kumchukia mwenzake kwa misingi kwamba wanatoka katika jamii tofauti kiasi cha kuonekana kufurahia mauti ya mmoja wao.
Na huku uchunguzi kuhusiana na chanzo cha kifo cha marehemu Fidel Odinga ukiendelea, tunahimiza watu wote kuwapa wapelelezi na madaktari wa upasuaji muda ili kubaini kilichomuua mfanyabiashara huyo chipukizi.


