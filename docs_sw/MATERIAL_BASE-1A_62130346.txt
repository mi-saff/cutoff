
Kufeli ajenda nzito 2015 Mar 08, 2013

UCHAMBUZI wa takwimu za viwango vya kufaulu zilizotamkwa na Waziri Mkuu, Mizengo Pinda hivi karibuni unabainisha ya kwamba, wastani wa kufaulu kwa walioanza sekondari ndani ya Awamu ya Tatu ni asilimia 89.67, wakati walioanza ndani ya Awamu ya Nne ni asilimia 58.83.
Takwimu hizo ni kwa vipindi cha miaka mitatu katika uongozi wa Rais Benjamin Mkapa katika awamu ya tatu na uongozi huu, wa Rais Jakaya Kikwete.
Kinachozingatiwa katika uchambuzi wa takwimu hizo ni wanafunzi walioanza sekondari ndani ya muhula wa kiongozi husika.
Katika mazungumzo yake na waandishi wa habari ofisini kwake Magogoni, jijini Dar es Salaam, Waziri Mkuu Mizengo Pinda alisema mwaka 2005, kiwango cha kufauli kilikuwa asilimia 89.3; mwaka 2006 kilikuwa asilimia 89.12 na mwaka 2007 kilikuwa asilimia 90.6.
Aliendelea kueleza ya kwamba mwaka 2008, kiwango hicho cha kufaulu kilikuwa asilimia 83.6; mwaka 2009 kiwango kilikuwa asilimia 72.5; mwaka 2010 kiwango ni asilimia 50.4; mwaka 2011 kiwango kikawa asilimia 53.6 wakati mwaka jana kiwango kikawa asilimia 34.5.
Walioanza sekondari wakati wa Mkapa Takwimu hizo zinabainisha kwamba mwaka 2005 ambapo kiwango cha kufaulu kilikuwa asilimia 89.3, wahitimu hao walianza masomo ya sekondari mwaka 2002, wakati ambao Benjamin Mkapa akiwa ameanza muhula wake wa pili.
Lakini kwa watihimu waliohitimu kidato cha nne mwaka 2006, maana yake ni kwamba walianza masomo yao mwaka 2003, bado Mkapa akiwa madarakani na kiwango chao cha kufaulu kilikuwa 89.12, wakati waliohitimu 2007 kiwango cha kufaulu kikiwa asilimia 90.6, walianza sekondari mwaka 2004, mwaka mmoja kabla ya Mkapa kustaafu.
Kwa mwaka 2008 wahitimu wake walianza sekondari mwaka 2005 ambapo kulikuwa na makabidhiano ya uongozi kati ya Mkapa na Kikwete, mwishoni mwa mwaka huo na katika matokeo ya mitihani kwa wahitimu hao wa 2008 kiwango cha kufaulu kilikuwa 83.6.
Walionza masomo wakati wa Kikwete Matokeo ya kufaulu yanabainisha ya kwamba wahitimu wa mwaka 2009 ambao kiwango cha kufaulu kilikuwa asilimia 72.5, walianza sekondari mwaka 2006 na wahitimu wa mwaka 2009 wenye kiwango cha ufaulu wa wastani wa asilimia 50.4 walianza masomo mwaka 2007.
Kwa upande wa wahitimu wa mwaka 2011 wenye wastani wa kufaulu asilimia 53.6 walianza masomo mwaka 2008, huku wahitimu waliovunja rekodi ya kufeli, wakiwa na wastani wa kufaulu wa asilimia 34.5 walianza sekondari mwaka 2009, mwaka mmoja kabla ya Kikwete kuanza awamu ya pili ya muhula wake.
Kazi nzito kwa Kikwete Kutokana na hali ya mambo ilivyo na hasa kwa kulinganishwa na mtangulizi wake, Benjamin Mkapa; ni dhahiri kwamba anayo kazi kubwa ya kutumia ipasavyo miaka takriban mitatu ya kuzalisha wahitimu wa kidato cha nne ambao watapooza joto la kufeli, vinginevyo, ajenda ya elimu itakuwa kete nzito kwa mgombea ajaye wa chama chake-Chama cha Mapinduzi (CCM).
Hata hivyo, kwa upande mwingine hali halisi inabainisha ya kwamba madhara ya kufeli yamejitokeza zaidi wakati wa uongozi wa Kikwete kutokana na kiwango fulani cha uzembe kilichofanywa na aliyekuwa Waziri wa Elimu wa Mkapa, Joseph Mungai, ambaye alivuruga mfumo wa elimu kwa kufuta baadhi ya masomo na kuyaunganisha mengine na hivyo kuzalisha wahitimu ambao baadaye waliweza kuwa walimu bila kufundishwa baadhi ya masomo yaliyopata kufutwa na kisha kurejeshwa tena, mara baada ya Kikwete kuingia madarakani.
Lakini Kikwete anasukumiwa lawama zaidi kutokana na serikali kutowekeza katika maeneo ya msingi ya kuboresha elimu na badala yake kuwekeza katika miundombinu ya elimu zaidi.
Kwa mfano, taarifa zinabainisha ya kwamba katika kipindi cha uongozi wake ni kama vile Idara ya Ukaguzi wa Shule imekufa. Idara hiyo inalinganishwa kuwa imekufa kutokana na sababu nyingine, ambazo ni pamoja na kukosa bajeti inayojitosheleza, lakini pia baadhi ya wakaguzi kudaiwa kutokuwa na weledi unaokidhi viwango vya kufanya ukaguzi, ambao pia huhusisha ukaguzi wa uwezo wa walimu katika kufundisha sambamba na vigezo vingine vinavyopaswa kuzingatiwa katika utoaji wa elimu bora.
Eneo jingine ambalo serikali ni kama imekuwa ikifanya mzaha ni kutowekeza vya kutosha kwenye kitengo cha mitaala, vyanzo vyetu vya habari vikibainisha ya kuwa ukata umetawala kwenye kitengo hicho na kubwa zaidi, mfumo wa uchapishaji vitabu kugeuzwa kama gulio la bidhaa za kawaida lisilozingatia ubora.
“Sehemu karibu zote tunazoweza kusema kuwa ni nguzo katika ubora wa elimu zimetelekezwa, pesa hazipelekwi halafu watu wanashangaa kuwapo kwa matokeo mabaya,” kilieleza chanzo chetu cha habari kutoka Wizara ya Elimu na Mafunzo ya Ufundi, ambayo kwa sasa inaongozwa na Dk. Shukuru Kawambwa.
Kwa hiyo, kazi kubwa aliyonayo Kikwete ambayo matokeo ya “Tume ya Kufeli” iliyoundwa na Waziri Mkuu Pinda yanaweza kuwa mwongozo, ni pamoja na kuhakikisha ndani ya miaka miwili ya kuzalisha wahitimu wake kabla ya kumalizika kwa muhula wake anaongeza wastani wa kufaulu, kuliko hata mtangulizi wake Mkapa.
Ajenga nzito ya kisiasa 2015 Elimu ambayo ndani ya CCM ni kama kete ya kisiasa ya aliyekuwa Waziri Mkuu, Edward Lowassa inaweza kuwa ajenda nzito kwenye Uchaguzi Mkuu 2015 ambayo tayari unatabiriwa kampeni zake kugubikwa na midahalo.
Kama elimu itazidi kuwa ajenda kuu, inaweza Lowassa akawa na ushawishi wa aina yake miongoni mwa wanachama wa CCM, ingawa pia uzoefu unabainisha ya kwamba, mgombea wa CCM hubeba matakwa ya Ilani ya chama hicho na si matakwa yake binafsi, japo utekelezaji wa ilani hiyo hutegemea pia dhamira ya dhati ya mhusika.
Bado hakuna mgombea mwingine kati ya wanaotajwa kutaka kuwania urais CCM ambaye ameonyesha kujinasibu na kete ya elimu. Tayari Samuel Sitta ambaye kisiasa wanatofautiana kwa sehemu kubwa na Lowassa, amekuwa akijinasibu na siasa za kudhibiti ufisadi na matumizi mabovu ya rasilimali za nchi.
Lakini nje ya CCM, kama mambo yatakwenda hivyo kwa elimu kuendelea kuvuma kama ajenda kuu, basi chama cha NCCR-Mageuzi kupitia kwa Mwenyekiti wake, James Mbatia (mbunge) kinaweza kujiongezea umaarufu katika jukwaa la kisiasa ingawa pia itategemea namna chama hicho kinavyoweza kujipanga kimkakati kuendelea kuwa kisima cha ubunifu kuhusu ajenga hiyo ya elimu.
Hata hivyo, mbali na NCCR kupitia Mbatia, tayari Chama cha Demokrasia na Maendeleo (CHADEMA) kupitia kampeni za mwaka 2010 kilitangaza kuboresha elimu nchini na kati ya mikakati yake ni kutoa elimu hiyo bora na iwe ya lazima kuanzia shule ya msingi hadi kidato cha sita.
Ni kutokana na mazingira hayo, wadadisi wa mambo wanaamini elimu inaweza kuwa ajenda nzito ya kisiasa katika kampeni za Uchaguzi Mkuu 2015.


