Viongozi halmashauri za Mwanza, Ilemela watunishiana misuli
Mar 27, 2013

WAKATI Halmashauri ya Jiji la Mwanza na Manispaa ya Ilemela wakiwa katika mvutano wa nani ana haki ya kumiliki mradi wa ujenzi Soko la Kisasa la Mwanza (Mwanza Commercial Complex), ambao ulianza kabla halmashauri hizo kugawanywa, sasa mvutano huo umeelezwa kuchochewa zaidi na maslahi binafsi zaidi kuliko ya umma.

Mradi wa ujenzi wa kitenga uchumi hicho, unaendeshwa kwa ubia kati ya Halmashauri ya Jiji ya wakati Jiji hilo halijagwanywa kwa upande mmoja, na Mfuko wa Akiba kwa Watumishi wa Serikali za Mitaa (LAPF). Mradi huo unajengwa eneo la Ghana, katika Kata ya Nyamanoro iliyoko ndani ya mipaka ya Manispaa ya Ilemela.

Tangu Halmshauri ya Jiji la Mwanza ligawanywe na kuzaa Halmashauri ya Jiji na Halmashauri ya Manispaa ya Ilemela, kumekuwapo na mivutano mingi iliyohusisha miradi ya maendeleo, ukiwamo wa Soko la Kimataifa la Mwaloni Kirumba na ujenzi wa Mji Mpya wa Muhonze; yote ikiwa ndani ya mipaka ya Halmashauri ya Manispaa ya Ilemela, kwa Halmashauri ya Jiji la Mwanza kutaka kuendelea kuimiliki na kuisimamia. 

Mvutano kuhusu nani anapaswa kumiliki mradi huo wa Mwanza Commercial Complex, uliibuka tena mwishoni mwa wiki jana katika kikao cha Kamati ya Ushauri ya Mkoa wa Mwanza (RCC), ambacho pamoja na mambo mengine, taarifa juu ya mradi huo ilitakiwa kutolewa.

Hata hivyo, mwakilishi wa Mkuruguenzi wa Halmashauri ya Jiji Mwanza, Francis Mkabenga, alipotaka kusoma taarifa hiyo katika kikao hicho, alikutana na upinzani kutoka kwa Meya wa Halmashauri ya Manispaa ya Ilemela, Henry Matata, ambaye alitoa taarifa kwa Mkuu wa Mkoa, Evarist Ndikillo, ambaye alikuwa Mwenyekiti wa kikao hicho, akisema kwamba Halmashauri ya Jiji la Mwanza haliruhusiwi kusimamia mradi huo kwa sababu halina uhalali kisheria.

"Mheshimiwa Mwenyekiti, hawa (Halmashauri ya Jiji la Mwanza) hawaruhusiwi kutoa taarifa hii kwa sababu hawana jurisdiction (mamlaka) ya kusimamia mradi huo, na wewe hutakiwi kusimamia uvunjaji wa sheria, kwa hiyo naomba taarifa isitolewe…kama wanataka tushirikiane, waandike barua kwetu kuomba tuwe na ubia katika mradi huo au taarifa hiyo tuisome sisi," alisema Meya Matata. 

Hata hivyo, Mkuu wa Mkoa, Ndikillo, alieleza kuwa pamoja na kwamba Halmashauri hizo zimegawanywa, lakini bado mikataba ya ujenzi inasomeka na kuitambua Halmashauri ya Jiji. Aidha, alisema hata fedha za Halmashauri ya Manispaa ya Ilemela kutoka Hazina zinapitia Jiji, hivyo wasubiri hadi Julai mwaka huu ambapo wataanza kujitegemea kwa kila kitu, na hapo mambo yatakuwa yamewekwa sawa.

Hoja hiyo ya Ndikillo, ilimfanya Meya Matata kusimama tena na kusisisitiza kwamba sheria ya Serikali za Mitaa ya mwaka 1982 iko wazi kuhusu suala hilo, kwa hiyo Halmashauri ya Jiji la Mwanza haina madaraka ya kuendelea kusimamia mradi huo.

Baada ya Meya Matata kutoa hoja hiyo, mbunge wa Nyamagana, Hezekiah Wenje naye alisimama kumpinga kwa maelezo kwamba wao kama Halmashauri ya Jiji, wamekuwa na maelewano mazuri na Ilemela, na zaidi kwamba wamekuwa wakifanya kazi kama ndugu kwa hiyo hakuna haja ya kutoaminiana.

"Tumekuwa tukifanya kazi kama ndugu, hata wakati wenzetu walipojitenga tuliwasaidia kwa kila hali katika kuunda halmashauri yao, ikiwemo kuwapatia hata ‘masufuria’ ya kuanzia maisha, sasa hii ‘mistrust’ (kutoaminiana) inatoka wapi?" alihoji Wenje. 

Hata hivyo, Mbunge wa Ilemela, Highness Kiwia, alimpinga mbunge mwenzake huyo akisema kwamba Halmashauri ya Jiji la Mwanza wamekuwa si wakweli katika kila jambo wanalokubaliana, akitolea mfano wa makubaliano waliyofikia kuhusu miradi yenye mashaka kuundiwa kamati ya pamoja kabla ya utekelezaji, lakini miradi yote hiyo, ikiwemo soko hilo na sintofahamu iliyotokea wakati wa jaribio la kutaka kuhamishia soko la Mwaloni Kirumba kwenye Halmashauri ya Jiji wakati likiwa ndani ya mipaka ya Halmashauri ya Manispaa ya Ilemela.

"Ndugu Mwenyekiti, hadi sasa Halmashauri ya Manispaa ya Ilemela haijui ni nini kinaendelea kwenye mradi huu. Hata mkataba wa ujenzi hatujui. Unasemaje mchango wa Halmashauri katika mradi huu ni ardhi ambayo ilitoka Ilemela, lakini wenzetu hawa wanahodhi kila kitu…kuna usaliti mkubwa kutoka Halmashauri ya Jiji," alisema Kiwia.

Kwa upande wake, Mbunge wa Buchosa, ambaye pia ni Naibu Waziri wa Uchukuzi, Charles Tizeba, alishauri taarifa hiyo isomwe kwa malengo ya kutoa taarifa tu ili wajumbe wengine wanaotoka halmashauri nyingine wapate fursa ya kufahamu kinachoendelea juu ya mradi huo, lakini akaomba taarifa hiyo isijadiliwe mpaka pande hizo zitakapokutana kutatua mgogoro huo. Pande zote zilikubaliana na hoja hiyo, na taarifa ikasomwa bila kujadiliwa.


