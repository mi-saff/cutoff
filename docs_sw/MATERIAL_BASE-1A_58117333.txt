Hizi ndizo tabia mbaya za Wa tanzania kwenye simu
Dec 29, 2016

Mkurugenzi wa Mamlaka ya Mawasiliano Tanzania (TCRA), Innocent Mungy
MAMLAKA ya Mawasiliano Tanzania (TCRA) imetoa orodha ya tabia mbaya za matumizi ya simu za mkononi ambazo Wa tanzania wengi wanazo, Raia Mwema linaweza kuarifu.

Wakati idadi ya Wa tanzania wanaomiliki simu za mkononi ikiwa inazidi kuongezeka, tabia mbaya zenye madhara kwa watumiaji wa huduma hizo nazo zinazidi kuwa mbaya zaidi.

Akizungumza na gazeti hili wiki hii, Mkurugenzi wa Mawasiliano wa TCRA, Innocent Mungy, alisema tabia mbaya kama za matusi, kutumia simu bila kuwa na kiasi, kuitumia simu ikiwa kwenye chaji na kulala na simu ni baadhi tu ya tabia hizo mbaya.

“Nyingine ni kuamini chochote kinachoingia kwenye simu na kuchukua hatua bila tahadhari kwa mfano kusambaza taarifa za uongo.

“Kujikuta katika mitego ya kilaghai na kupoteza mali na kuingizwa kwenye matatizo ya utapeli au kupoteza fedha.

Kutokuwa na ufahamu wa kutosha na umakini katika matumizi ya simu.

“Watumiaji wengi wa simu hawasomi masharti na vigezo vya matumizi mbalimbali ya mawasiliano na mara nyingi hupakua programu mbalimbali na kuziweka kwenye simu zao bila kujua faida na madhara yake.

“Kuingia kwenye matumizi ya huduma wasizokuwa na mahitaji nazo, kwa kujiunga bila kujihoji na kuingia gharama bila kujua kwa nini wanafanya hivyo na kuishia kulalamika kuwa kuna gharama kubwa za mawasiliano.

“Pia watumiaji wengi wa simu wamekuwa na tabia ya ku-forward jumbe za maandishi (SMS) au picha bila kujiridhisha kama zina maadili na zinafaa katika jamii. Mtu unaweza kupata matatizo makubwa kwa kufanya hivi tu,” alisema Mungy.

Katika mahojiano yake hayo na gazeti hili, Mungy alisema tabia za matumizi ya simu za Wa tanzania hazina tofauti sana na wenzao katika nchi za Jumuiya ya Afrika Mashariki (EAC) lakini ipo tofauti na wenzao walioko katika Jumuiya ya SADC.

“Tabia ya matumizi ya simu kwa Wa tanzania haitofautiani sana na tabia ya matumizi ya watu wa nchi nyingine za Afrika Mashariki. Lakini kuna uwezekano kuwa tabia ya matumizi ya simu ya Wa tanzania ikatofautiana sana na tabia ya baadhi ya watu wa nchi za SADC.

“Kwa mfano, Wa tanzania wanatumia simu zao kwa kufanya miamala ya fedha; wakati matumizi ya simu kwa ajili ya fedha mtandao katika nchi za SADC ni kidogo na kwingine hakuna kabisa.

“Matumizi hutegemea na kiwango cha huduma zinazopatikana katika nchi mbalimbali pamoja na gharama zake.

“Hii husababisha nchi moja kutumia baadhi ya huduma zaidi kuliko nchi nyingine. Kwa mfano gharama za intaneti na kupatikana kwa intaneti ya mwendo kasi katika nchi moja, hupelekea watu wengi zaidi kuwa na tabia ya kutumia huduma nyingi zaidi zinazotumia intaneti katika simu.

Mungy alisema katika siku za karibuni kumekuwa na ongezeko kubwa la watumiaji wa simu kulalamika kutapeliwa kupitia njia hiyo na akasema hilo linachangiwa na ukosefu wa umakini na tamaa ya kupata fedha au mali bure.

“Wa tanzania wawe makini kutunza taarifa muhimu zinazohusu simu zao ikiwa ni pamoja na kutokutoa namba au neno la siri ya simu zao. Aidha ni vema kabla ya kujiunga na michezo mbalimbali ya kubahatisha inayochezeshwa kupitia mitandao ya simu, mtu ni lazima apate taarifa sahihi kutoka kwa watoa huduma kabla ya kujiunga na michezo hiyo.

“Pia Wa tanzania waache tamaa ya kupata fedha za haraka haraka bila kufanya kazi. Wakumbuke rahisi huwa aghali. Usitekeleze maagizo yoyote yanayohusu kutuma fedha kwa njia yoyote ile, kabla hajajiridhisha na kuhakiki kuwa yule unayemtumia au aliyekupa maelekezo hayo ni mhusika sahihi, alisema Mungy.

Tanzania hivi sasa inakadiriwa kuwa na watumiaji wa simu takribani milioni 20 na Mungy alisema kuna uwezekano mkubwa wa kupanuka kwa matumizi ya mtandao kadri huduma hiyo inavyozidi kupenya vijijini wanakoishi Wa tanzania walio wengi.


