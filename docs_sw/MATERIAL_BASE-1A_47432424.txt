
Mashemeji wampapura jombi mtesa dada yao
KULITOKEA kioja cha aina yake eneo hili jombi alipofumaniwa kilabuni na mashemeji wake na kumtandika vikali wakidai alikuwa huyo alijipatia jiko miaka minne iliyopita baada ya kupendana na mwanadada kutoka kijiji jirani waliyesoma shule moja.
"Hata ingawa mwanadada huyo alionywa vikali dhidi ya kuolewa na jombi ambaye anajulikana kwa uraibu wake wa kulewa kupindukia, mwanadada huyo alikataa kata kata kuwasikiliza watu wa familia yake na kuwataka wakome kuingilia maisha yake ya kibinafsi," akasema mdokezi wetu.
Kwa muda baada ya kuoana, ndoa yao ilikuwa ya amani bila utata wowote. Isitoshe wanandoa hao walijaliwa mtoto mmoja wa kiume. Hata hivyo, mambo yalibadilika miaka miwili iliyopita. Kwa sababu ambazo hazikueleweka, nyumba yao iligeuka kuwa ukumbi wa malumbano kila wakati.
Kulingana na mdokezi, wakati mwingine malumbano hayo yalizua vita kati ya wanandoa hao. Hata hivyo, maji yalizidi unga siku ya kisanga malumbano hayo yalipogeuka kuwa vita vikali kati yao.
"Ni wakati wa vita hivyo, ambapo jamaa alimwangusha mkewe na kumvunja mkono," akaeleza mdokezi. Baada ya vita hivyo, mama huyo alifuganya virago na kurudi kwa wazazi wake na ndugu zake walimpeleka hospitali kupata matibabu.
Tukio hilo liliwafanya ndugu hao waingiwe na hasira na ndiposa wakaamua kumsaka jamaa ili wampatie funzo kwa kumhangaisha dada yao.
Kwa sababu jamaa ni mlevi, haikuchukua muda mrefu na wakampata katika kilabu kimoja akinywa pombe na wakamkabili.
"Kwa hivyo, baada ya kujaribu kumuua dada yetu ulikuja hapa kusherehekea?" akachemka mmoja wao. " Basi leo hii utatambua kwamba ana watu wao ambao wanaweza kumlinda," akasema.
Kwa pamoja, walianza kumpiga bila huruma pasipo kujali walikuwa kwenye eneo la umma.
Hata hivyo, jamaa aliokolewa na wateja ambao waliingilia kati na kuwasihi ndugu hao waachane naye.
Na KIMANI wa NJUGUNA. 


