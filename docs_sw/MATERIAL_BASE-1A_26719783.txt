Huduma ya tiba kwa kadi bado mtihani Tabora
Dec 29, 2016 by Grace Chilongola in Kanda ya Kati

Sehemu ya mji wa Tabora.
KUCHELEWA kuanza utoaji huduma za afya kwa utaratibu wa Tiba kwa Kadi (TIKA) katika Halmashauri ya Manispaa ya Tabora ikilinganishwa na manispaa nyingine nchini kumesababisha wakazi wa manispaa hiyo kujiunga kwa kasi ndogo na huduma hiyo.

Tangu huduma hiyo ianzishwe katika Halmashauri ya Manispaa ya Tabora mwezi Februari, 2016, watu 1,802 tu ambao ni sawa na asilimia 4.7 ndio waliojiunga katika huduma hiyo hadi sasa. Manispaa ya Tabora ina wakazi 229,000 na vituo vya afya 44.

Licha ya kwamba katika manispaa na miji mingine usajili ulianza tangu mwaka 2014, katika Manispaa ya Tabora ulianza Februari 10, 2016 kutokana na ukweli kwamba halmashauri za Tabora, isipokuwa manispaa tu, hazikuwa na huduma ya Mfuko wa Afya ya Jamii (CHF) na kutokana na hali hiyo, serikali iliagiza kwanza manispaa nyingine ziunganishwe katika huduma hiyo na baada ya hapo, Manispaa ya Tabora sasa iingizwe kwenye huduma hiyo ya TIKA.

Wanaostahili kujiunga na utaratibu wa TIKA ni watu wenye umri kuanzia miaka mitano ambapo kila mmoja hupaswa kulipia shilingi 10,000 kwa mwaka.

Mkuu wa Wilaya ya Tabora, Queen Mlozi, ameliambia Raia Mwema kuwa idadi hiyo ya wanachama iliongezeka kutoka 92 iliyokuwepo awali hadi 1,802 mwezi Novemba, 2016, hivyo kuongeza mapato kutoka shilingi 920,000 hadi shilingi milioni 17, mapato ambayo hata hivyo, amesema hayatoshelezi.

Tiba kwa Kadi ni mpango wa hiari ulioanzishwa katika manispaa, miji na majijiji baada ya ule wa Mfuko wa Afya ya Jamii (CHF) kubainika ‘kutosambaa’ vema kwa huduma zake katika manispaa na majiji kwa sababu ya aina ya masharti yake ambayo ni pamoja na mgonjwa kutakiwa atibiwe kituo cha afya alikofanya malipo.

Kwa mujibu wa mkuu huyo wa wilaya, serikali imeanzisha mikakati inayowashirikisha viongozi wake wote kuanzia ngazi ya mabalozi hadi wilaya kufanya uhamasishaji kwa wananchi wajiunge na huduma hiyo.

Mbali na viongozi wa serikali, pia viongozi wa madhehebu ya dini (masheikh, wachungaji na mapadre) pamoja na viongozi wa vyama vya siasa watashirikishwa kwenye uhamasishaji ili hatimaye wananchi wengi wajiunge na TIKA.

“Hii ndio kazi kubwa tunataka tuifanye, tuna imani kubwa kwa juhudi tunazoendelea nazo, wananchi wataitikia kwani hata madiwani watapewa nafasi ya kuwahamasisha wananchi juu ya la TIKA,” alisema mkuu huyo wa wilaya.

Hata hivyo, baadhi ya madiwani akiwemo wa kata ya Chenye katika Manispaa ya Tabora, wamekuwa mfano wa kuigwa baada ya kuwalipia huduma ya TIKA wananchi wasiojiweza katika maeneo yao ya utendaji.

Mojawapo ya hatua iliyochukuliwa na serikali katika kuongeza idadi wa wanachama wa TIKA ni pamoja na kuwahamasisha wananchi waliopo kwenye Mpango wa Kunusuru Kaya Masikini unaosimamiwa na TASAF kuweza kuchangia huduma hiyo kwa kutoa fedha kwa awamu hadi kufikia shilingi 10,000.

Kwa upande wake, Mkurugenzi wa CHF chini ya Mfuko wa Taifa wa Bima ya Afya (NHIF), Silvery Gonza, alisema baada ya serikali kuanzisha halmashauri mpya nyingi, NHIF ilijikita zaidi katika halmashauri hizo ili angalau zipate huduma ya CHF.

“Kuliko kuanza kuibadilisha CHF ya Manispaa ya Tabora kuwa TIKA ni bora kwenda halmashauri ya mji, mfano Makambako ambayo haikuwa kabisa na huduma hiyo kutokana na upya wake, hivyo kipaumbele kilikuwa ni kuzisaidia halmashauri mpya kuanzisha CHF na tukimaliza ndipo tuanze awamu nyingine ya kuzibadili kwenye manispaa na majiji kuwa TIKA ndio maana tumechelewa,” alifafanua.

Kwa mujibu wa mkurugenzi huyo, sheria iliyoanzisha Mfuko wa Afya ya Jamii (CHF) ndio iliyotumika kuanzisha utaratibu wa TIKA kwenye halmashauri za manispaa, miji na majiji.

Baadhi manispaa ambazo tayari zimejiunga na utaratibu wa TIKA hadi sasa ni pamoja na Halmashauri ya Kinondoni jijini Dar es Salaam, Halmashauri ya Manispaa ya Mji wa Babati, mkoani Manyara; Halmashauri ya Manispaa ya Mji wa Makambako, Halmashauri ya Manispaa ya Mji wa Njombe, Tanga mjini na Manispaa ya Tabora.

Hata hivyo juhudi za kubadilisha mfumo wa CHF kuwa TIKA zimesimama baada ya serikali kuagiza kufanyika kwa maboresho ya mfumo wa CHF kwa nchi nzima ngazi ya majiji, halmashauri za wilaya na manispaa.

Utekelezaji huo unaanzia kwenye halmashauri 50 zilizopo kwenye mikoa saba ikiwemo Manispaa ya Tabora itakayotoa nafasi kwa wagonjwa kutibiwa hadi hospitali za rufaa za mikoa tofauti na siku za nyuma ambapo mgonjwa alikuwa akipata huduma ya matibabu kwenye eneo alilojiandikishia tu. Utaratibu wa maboresho umefikia hatua inayoridhisha ya utekelezaji.


