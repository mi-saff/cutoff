Mapinduzi ya kilimo au kilimo cha kimapinduzi?
Oct 30, 2014

Makala hii imetokana na mada niliyowasilisha katika Siku ya Maadhimisho ya Chakula Duniani iliyoandaliwa na Mtandao wa Vikundi vya Wakulima Wadogo Tanzania (MVIWATA) na kufanyika katika ukumbi wa ICE, Chuo Kikuu cha Sokoine (SUA), Oktoba 16, 2014, chini ya kauli-mbiu “Kilimo cha Familia: Kulisha Ulimwengu na Kutunza Mazingira. Je, Ndoto Itatimia?”Kutokana na urefu wa mada yenyewe, nimeamua kuigawa katika makala tatu, ambazo zitatoka kwa majuma matatu mfululizo.
Nawashukuru sana MVIWATA kwa kunialika kuja kuwasilisha mada katika maadhimisho haya. Japo nilipewa mwaliko kwa muda mfupi, nilikubali kuja kwa sababu mbili. Sababu ya kwanza ni kwamba nilitaka kujifunza. Kila mara nikutanapo na wavuja-jasho –iwe ni katika daladala, vijiwe, au makongamano– huwa najifunza mambo mengi kuhusiana na madhila yasababishwayo na mfumo katili wa uliberali mambo-leo, pamoja na mbinu za kupambana nao. Hivyo, kazi yangu itakuwa ni kuchokoza mada.
Sababu ya pili ya mimi kuja ni kuwa jumahili ni juma la pekee. Ni juma ambalo wanyonge wa Afrika wanaadhimisha vifo vya majabali wawili wa mapambano ya wanyonge.
Hao ni Mwalimu Julius Kambarage Nyerere na Thomas Sankara aliyekuwa kiongozi wa Burkina Faso. Mwalimu alifariki Oktoba 14, 1999. Sankara aliuawa kikatili Oktoba 15, 1987.
Mashujaa hawa ni watu waliokula yamini kuubomoa ubepari na ubeberu, pamoja na taasisi zinazoutumikia. Hivyo basi, leo hii ni siku pia ya kutafakari fikra zao na mbinu zao za mapambano ili tuzitumie kuendeleza mapambano dhidi ya mfumo huu katili.
Wahenga walinena kuwa “wema hawadumu”! Jumahili pia ni maadhimisho ya miaka 70 ya dubwasha liitwalo Benki ya Dunia.
Dubwasha hili lililozaliwa mwaka 1944 lilikuwa na kazi ya kufufua chumi za nchi za Ulaya baada ya kuharibiwa vibaya wakati wa Vita ya Pili ya Dunia, ambavyo vilianzishwa na mabeberu wenyewe.
Sijui ni nani aliyelipa hadhi ya kuwa Benki ya Dunia!? Wakati wa uhai wake, Nyerere alipambana kuliua dubwashahili kwa kudai mfumo mpya wa uchumi wa dunia (New International Economic Order).
Harakati za Nyerere zilibomolewa na aliyekuwa Rais wa Marekani wakati huo, Ronald Reagan, ambaye aliukataa mfumo mpya.
Sankara aliwataka viongozi wa Afrika kuungana ili kugomea kulipa madeni, ambayo Benki ya Dunia na Shirika la Kimataifa la Fedha (IMF) walikuwa wakiilazimisha Afrika kuyalipa.
Madeni hayo ni ya kilaghai, na fedha hizo zimeibwa toka nchi maskini. Akihutubia katika Mkutano wa Umoja wa Afrika mwaka 1987, Sankara alisema: “[Tunapaswa kugoma kwa pamoja] ili kuzuia tusiuawe mmoja mmoja.
“Lakini Burkina Faso ikigoma kulipa peke yake, sitakuwepo hapa katika mkutano ujao”. Na ndivyo ilivyotokea. Aliuawa kikatili mwaka huohuo, kwa kusalitiwa na msaidizi wake, Blaisse Compaore, ambaye alikuwa akitumiwa na mabeberu.
Lakini mapambano ya akina Nyerere na Sankara hayajafa. Wiki hii, wapo wanaharakati waliokusanyika katika miji mbalimbali duniani kuiombea Benki hii ya Dunia kifo.
Wanasema kuwa Benki hii haikustahili kuishi miaka 70; na ni wakati sasa Benki ya Dunia ife kifo cha kawaida. Kama haitaki kufa basi angalau istaafu kwa lazima!
Je, Benki ya Dunia imefanya makosa gani hata kustahili adhabu ya kifo? Naam, imetenda dhambi zisizosameheka. Ni benki hii, pamoja na IMF, iliyozilazimisha nchi maskini duniani kufuata sera za kiuaji na kiporaji za uliberali mambo-leo.


