
Afande Sele aipongeza Serikali ya Magufuli

Imeandikwa na John Nditi, Morogoro

Imechapishwa: 17 Oktoba 2016

MSANII mkongwe wa muziki wa kizazi kipya, Suleiman Msindi au maarufu kwa jina la Afande Sele ameipongeza Serikali ya Awamu ya Tano inayoongozwa kwa kuwaunganisha Wa tanzania katika maendeleo ya taifa hususan vijana bila kujali tofauti za kiitikadi.

Ametoa pongezi hizo mbele ya Makamu wa Rais, Samia Suluhu Hassan Msamvu mjini Morogoro.
Makamu wa Rais alisimama kwa muda kuzungumza na wananchi alipokuwa njiani kwenda mkoani Dodoma. 
“ Nimemwona hapo mbele Afande Sele hebu apite hapa mbele tusalimiane, “alisema Makamu wa Rais kabla ya kuanza kuzungumza na mamia ya wananchi akiwa ndani ya gari lake.
Afande Sele amesifu uongozi wa Serikali ya Awamu ya Tano kwa uchapakazi na uwajibikaji kwa wananchi na kuweza kuwaunganisha Wa tanzania katika suala la maendeleo pasipo kujali itikadi zao.
Alisema Serikali ya Awamu ya Tano inafanya kazi nzuri ya kuwaunganisha Wa tanzania kama walivyofanya waasisi wa Taifa letu hayati Baba wa Taifa, Mwalimu Julius Kambarage Nyerere pamoja Abeid Amaan Karume. “ Hawa waasisi wetu waliongoza taifa hili kwa kuwaunganisha Wa tanzania katika shughuli za kimaendeleo pasipo kujali itikadi mbalimbali walizonazo wananchi wao ...hali hii ndiyo inayoendelezwa na Serikali ya Awamu ya Tano,” alisema Afande Sele.
Hata hivyo, Afande Sele hakuweza kuzungumzia masuala ya kiasa, tofauti na walivyotarajia baadhi ya mamia ya wananchi waliokuwa wamejitokeza eneo la Msamvu na baada ya kuitwa na Makamu wa Rais, umati wa wananchi ulimshangilia kwa kulitamka jina lake la Afande Sele.
Afande Sele, ambaye katika fani ya muziki wa kizazi kipya aliwahi kutamba na kibao chake cha 'Mkuki Moyoni' alishiriki katika uchaguzi mkuu wa Oktoba mwaka 2015 akiwania Ubunge wa Jimbo la Morogoro Mjini kupitia tiketi ya Chama cha ACT- Wazalendo, lakini alishindwa.


