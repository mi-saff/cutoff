
Simu ya rununu ni kifaa spesheli kuinua mazao
UJIO wa teknolojia hasa ya simu za mkononi umekuwa kivutio kikubwa katika nyanja mbali mbali ikiwemo nyanja ya kilimo.
M-Farm;- ni huduma ambayo wakulima wanaweza kutumia kujua bei ya bidhaa sokoni. Hii huwasaidia kufanya uamuzi ikiwa wangependa kuuza mavuno yao au kuhifadhi mavuno hayo kuuza baadaye.
Huduma hii pia inawasaidia wakulima kuuza mavuno, kununua mbegu, mbolea na nyenzo zingine za kilimo. Huduma hii hufanikishwa kwa kutumia simu ya mkononi au tovuti ya M-Farm.
iCow;-ni huduma ya simu ambayo huwasaidia wakulima kufuatilia siku za kuchukua mimba kwa ng'ombe wao au siku za ujauzito. Ilizinduliwa kwa lengo la kuongeza idadi ya mifugo. 
Huduma hii hutumia kodi ya ujumbe mfupi kutuma siku za kuotesha ng'ombe na kusajili ng'ombe hao. Huduma hii huwafahamisha wakulima siku wanayotarajia ng'ombe wao kujifungua au siku muafaka za kuotesha wanyama hao.
Mkulima anaweza kujua daktari wa mifugo aliye karibu au mtalaamu wa ufugaji wa mifugo hao kwa kutumia huduma hiyo.
Kilimo Salama;- ni huduma ya simu na mtandao wa intaneti. Huduma hii hutolewa na wakfu wa Syngenta na huwa inatoa bima ya mazao ili kukinga wakulima kupata hasara wakati mimea yao inapoharibiwa na ukame au mafuriko.
Ikiwa hali ya hewa ya mkulima kama ilivyorekodiwa na kituo cha hewa cha kampuni hiyo inaonyesha uwezekano wa kuharibiwa kwa mimea, wakulima hutumiwa fedha kwa kutumia huduma ya simu kugharamia mbegu walizotumia, mbolea na nyenzo zingine za kilimo.
M-Pesa;-ni huduma ya Mpesa imesaidia maelfu ya wakulima. Huduma hii husaidia wakulima kutuma na kupokea fedha kutokana na mauzo ya mazao yao au pesa za kununua mbegu. Huduma hii hurahisishia wakulima kuweka katika akiba pesa zao na kupokea mikopo au malipo. Wanaweza pia kutumia huduma ya MShwari kukopa na kuweka akiba mapato yao.
Na Bernardine Mutanu


