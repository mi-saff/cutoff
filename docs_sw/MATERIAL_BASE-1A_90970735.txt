
Vaa kofia yako ya chuma tuingie mitaani na kudai elimu badala ya lugha Jun 20, 2012

Kwa Waziri wa Mikiki na Makeke, Uzitoni Street, Bongo.
Mpenzi Frank, MAMBO vipi mpenzi wangu? Unaendeleaje huko? Hakuna misukosuko? Au wewe tayari umeshaitwa firimasoni.
Hebu niambie, maana naona siku hizi ndio mtindo wa kisasa, kama si matusi ya kisiasa. Mtu yeyote mwenye juhudi kidogo, firimasoni. Watu wa chama fulani, firimasoni. Yaani … Kuna kitu nataka kujua maana hivi viherehere vya jambo lisilo na kichwa wala miguu vinakera eti. Hivi nani aliibuka ghafla na mada ya firimasoni na kwa nini na kwa faida ya nani? Mbona tumeishi miaka yote hii bila kuwa na habari ya mafirimasoni? Ghafla kila kitu, firimasoni, firimasoni.
Nilipomwuliza Binti Bosi alicheka sana. Kisha akaniambia mafirimasoni hao walianza kama chama cha mafundi waashi ili kwa umoja wao waweze kujitetea na maslahi yao dhidi ya wanene waliopenda kuwanyonya. Wanene ni wanene tu.
Toka enzi na enzi.
Ndiyo maana nahisi hata hapa ni wanene wetu ambao wamechochea viherehere vyote hivyo ili wafiche kwamba na wao wananyonya wafanyakazi? Na kufanya watu waoneane shaka wenyewe kwa wenyewe badala ya kuungana.
Lakini kwanza mpenzi, inabidi nikubali ujinga wangu. Kwa kuwa BB alionekana anajuajua mambo ya hao mafundi waashi asilia, ilibidi nimwulize kwa kiherehere changu cha kijinga.
‘Lakini wewe dada ni firimasoni na wewe?’ Wacha acheke mpenzi.
‘We Hidaya huna akili nini? Mimi siwajui mafirimasoni wala sina sababu ya kuwajua mafirimasoni zaidi ya nilichokisoma walipoanza vurumai hizo. Kwanza si bure. Hawa wanaoshikilia baaango mafirimasoni wana sababu zao, na hasa ni hila za kuficha mambo yao.’
‘Mafirisadi?’
‘Ha ha ha na wewe Hidaya. Yawezekana kweli ni mafirisadi maana si ndio hao ambao hawataki tuwaangalie ndiyo maana wanatuokota na kutufanya tuhalalukie udhanifu badala ya kuangalia hali halisi.’
‘Kama babu yule wa kikombe cha kila kitu.’
‘Sawasawa. Na sisi tulivyo tunameza kila tunachopewa kama vile choo. ’
‘Lakini magazeti nayo yamechangia.’
‘Magazeti ya nani? Si ndio hawahawa? Pamoja na kuuza magazeti yao wako kundi moja tu.’ Basi tukachekacheka lakini inakera kweli. Mdogo wangu kaniandikia juzi eti kuna shirika lilikuja na mpango wa kuwawezesha wasichana waliojazwa mimba na kuachwa solemba. Sasa walipotaka kujiunga wengine wenye kiherehere bila ujuzi wowote wakajaribu kuwakatisha tamaa kwa kuwaita mafirimasoni.
Jamani, hata mtu akijitahidi kujinasua, watu midomo yao inawasha utadhani wamekula upupu (na kuongea kwa pupa pia). Bahati nzuri dada yangu hawezi kusikiliza upuuzi huo lakini wengine waliogopa. Yaani sisi Wabongo kwa kuhalalukia vitu hatujambo kabisa. Na naona sisi vijana ndio wabaya kabisa.
Wa kwanza kudaka ushambenga na kuusambaza.
Badala yake tungeangalia hali halisi. Juzi kwa kweli nilikuwa naangalia maadhimisho ya Siku ya Mtoto wa Afrika. Ikabidi nicheke kwa uchungu. Eti sisi tumepewa heshima ya kuongoza kusherehekea kiAfrika. Kwa hiyo nilitarajia kuona watoto wamejaa kibao. Nilitarajia kuona kwamba wanaotoa maoni yao na kuongoza mjadala ni watoto. Wapi … au labda tuseme kwamba wazee wameingia utoto wa pili.
Hotuba zote za watu wazima. Wanaowasikiliza katika lugha ambayo watoto walio wengi hawawezi kuelewa ni watu wazima kama si wazimu. Mtoto mmojammoja alionekana kama vile amepachikwa pale na supagluu kuthibitisha ni siku yao.
Hii kweli danganya toto ya watoto. Walikuwa na kazi gani pale?
Haya, angalau mashirika mengine waliwashirikisha watoto kama vile Kituo cha Haki za Binadamu. Tena niliwafurahia sana watoto pale maana walisema kwelikweli. Si kuadhimisha kwa kulia machozi ya mamba kwamba watoto bado hawana nafasi inayotakiwa.
Wale watoto walilaani kwa nini kuna korongo kubwa sana kati ya shule zao na shule za wanene. Mtoto katika darasa lenye watu mia na hamsini atashindana vipi na mtoto katika darasa lenye watoto thelathini?
Elimu ya danganya toto tena. Ni sawa na watoto wawili kupigana ngumi huku mmoja amefungwa mkono mmoja. Haileti kabisa. Wanene wetu wanaongelea haki za watoto, hawaoni tofauti hizo?
Haya, na wakati nakasirikia hiyo, wanaharakati wakatukumbusha kwamba chanzo cha siku hiyo si hotuba za wanene bali harakati za vijana wa Soweto kupinga kufundishwa kwa lugha wasiyoitaka, na wasiyoielewa, yaani kikaburu.
Hapo ndipo nilipata wazo mpenzi. Kwani katika shule zetu kuna tofauti gani na huko Soweto? Tulio wengi tunafundishwa kwa lugha ambayo hatuielewi kabisa.
Na kadiri wanavyopanua hizi shule za ukata, basi idadi inazidi kuongezeka ya wanaohukumiwa kifungo cha miaka minne bila kuelewa.’ Basi baadaye nilijaribu wazo langu kwa BB. Alikubali shingo upande maana yeye si yuko katika hizi shule zenye wanafunzi wachache na walimu wengi. Lakini hatimaye roho ikamsuta hivyo mwisho alikubali.
‘Unajua Hidaya, wamefanya utafiti mwingi unaoonyesha kwamba wanafunzi walio wengi hawawezi kujibu vizuri maswali ya darasa la pili wakati wako kidato cha pili. Kweli haina maana. Bora watu wafundishwe kwa lugha wanayoielewa.’
‘Ni kweli dada. Lengo langu ni kupata maarifa mbalimbali si kumwaga ung’eng’e mbele ya Wazungu au wafuasi wao.’ Wacha BB acheke.
‘Wewe Hidaya, kumbe ni mkorofi. ‘
‘Hapana dada, inanikera jinsi maelfu ya wanafunzi wanavyokatishwa tamaa si kwa sababu hawana akili bali kwa sababu hawana lugha. Na lugha wangeipata wapi wakati wamekulia mahali pasipo na runinga? Ninao ndugu zangu ambao walikuwa na akili kweli shule ya msingi lakini ung’eng’e wa sekondari uliwamaliza.’
‘Kwa hiyo unataka kufanya nini?’
‘Kwani wale wanafunzi wa Soweto walifanya nini?’
‘Waliandamana kupinga. Na waliendelea kuandamana licha ya kupigwa risasi na kukamatwa na kufungwa bila makosa. Na jitihada zao zilizaa matunda maana hata harakati za kupigania uhuru zilipata nguvu kabisa.’
‘Unaona dada? Kwa nini wanafunzi hapa wasianze kuandamana vilevile.’
‘Tatizo ni kwamba huko Afrika ya Kusini, walikuwa wanalazimishwa kuongea lugha ya makaburu wenyewe ambayo haiongelewi mahali popote nje ya nchi yao. Lakini Kiingereza ni lugha ya kimataifa …’
‘Ah wapi dada. Ndiyo ni lugha ya kimataifa kwa watu wachache. Na inaweza kufundishwa kama somo. Lakini sisi tulio wengi tunataka kuelewa mambo tu.’
‘Sijabisha. Lakini watu wana kasumba kweli ya lugha hiyo kiasi kwamba ukisema iachwe wataandamana kupinga ha ha ha’
‘Labda dada. Lakini naona ni muhimu kuwaelewesha. Kweli inanikera. Hata mimi ilinikwaza na tazama hapa. Mbona nafanya kazi bila wasiwasi. Sufuria haiongei Kiingereza. Wala fagio.’ BB akacheka tena.
‘Basi hebu tujaribu. Tuone wangapi watapinga kutoka kapa darasani. Shida ni kwamba hawataki kuonekana mbumbumbu ndiyo maana watanyamaza tu.’
‘Na wataniita firimasoni.’
‘Hapo sasa!’ Tukacheka wote. Lakini unaonaje mpenzi? Wewe huwezi kuwashawishi wenzio kuamka na kuanza kupinga hiyo lugha ya kufundishia inayotunyanyasa sana tulio wengi. Lugha hii ni njia nyingine ya kuwapendelea watoto wa wanene na kutuacha hoi na ulalahoi wetu. Vaa kofia yako ya chuma tuingie mitaani na kudai elimu badala ya lugha.
Akupendaye kwa lugha zote, Hidaya.


