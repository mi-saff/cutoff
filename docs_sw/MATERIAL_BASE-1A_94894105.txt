
Mama anayelea wasioona 7 aomba 60,000/-

Imeandikwa na John Gagarini, Kibaha

Imechapishwa: 04 Novemba 2016

MAMA anayelea familia ya watu saba wasioona, Mwajuma Nasoro (66) mkazi wa Simbani wilayani Kibaha, Pwani yuko kwenye harakati ya kuomba msaada wa Sh 60,000 kwa ajili ya kumchukua mjukuu wake, Majid Maulid anayesoma darasa la pili shule ya msingi ya Irente ya wasioona iliyopo mkoani Tanga.

Akizungumza na gazeti hili nyumbani kwake mjini hapa, alisema shule anayosoma mjukuu wake, inatarajiwa kufungwa Desemba Mosi mwaka huu na kwamba yeye ndiye amekuwa akimpeleka na kumrudisha kutoka shuleni.
Alisema kuanzia Juni mwaka huu, umeanzishwa utaratibu wa wazazi au walezi kuwapeleka na kuwarudisha watoto wao, ambapo kwa miaka ya nyuma walikuwa wakisafirishwa na walimu wao kwa kuwachukua na kuwarudisha mara shule inapofungwa.
“Nimeanza kuomba mapema watu wenye uwezo wa kusaidia, kwani sisi hatuna uwezo na tumekuwa tukichangisha fedha kwa watu mbalimbali kwa ajili ya kupata nauli ya kwenda kumchukua,” alisema Mwajuma.
Alisema kuwa hali ni ngumu sana ambapo kuna wakati hujikuta wakipata mlo mmoja tu kutokana na hali halisi ilivyo, ambapo wamekuwa na maisha ya kubahatisha kutokana na kutokuwa na shughuli maalumu.
“Tunategemea kuchoma na kuuza mkaa pamoja na kusuka mikeka ambayo ndiyo inayotusaidia kujipatia kipato na fedha kwa ajili ya kula na familia yangu,” alisema Mwajuma.
Aidha, mama mzazi wa mtoto huyo, Laila Nassoro ambaye pia haoni, alisema inapofika muda wa kumchukua au kumpeleka shule kwao ni mtihani mkubwa kwani wanategemea kuomba watu kuwachangia kupata fedha hizo.
Alisema mwanawe anaendelea vizuri kimasomo, kwani mwaka jana aliongoza darasani kwa kuwa wa kwanza na mwezi wa sita mwaka huu alishika nafasi ya pili, jambo linalowapa faraja kwamba kwamba anaweza kuwa mkombozi wa familia.


