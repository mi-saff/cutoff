
TTCL yatakiwa kuhamia GSM

Imeandikwa na Fadhili Akida, Morogoro

Imechapishwa: 14 Septemba 2016

MFUKO wa Mawasiliano kwa Wote (UCSAF) umeitaka Kampuni ya simu nchini(TTCL) kubadili mfumo wake wa mawasiliano kutoka CDMA kwenda GSM. 

Hatua hiyo ni kurahisisha upatikanaji wa mawasiliano kwa wananchi wa vijiji vilivyopo kwenye tarafa ya Ngerengere wilaya ya Morogoro vinavyotumia mnara wa kampuni hiyo uliopo katika kata ya Tununguu.
Mfumo wa mawasiliano wa CDMA unawanyima fursa watumiaji wa simu kuamua kuchagua aina tofauti ya simu na kumbana atumie aina moja tu ya simu inayokubali mfumo huo, badala ya GSM ambao unatumika kwa simu aina yoyote.
Mwenyekiti wa bodi ya mfuko huo, Dk Joseph Kilongola, alisema mfuko umetoa fedha za ruzuku kwa kampuni hiyo kuiwezesha kujenga mnara huo kwani lengo ni kuwapa fursa wananchi wanaoishi katika eneo hilo kupata mawasiliano. Alisema haitakuwa na maana kama mfumo unaotumika na kampuni hiyo unawabana wananchi hao kupata mawasiliano na hilo si lengo la serikali.
"Sehemu kama hii TTCL wafikirie sasa kubadili haraka mfumo wao wa mawasiliano ili wananchi wanufaike na matunda ya UCSAF," alisema.
Mnara wa mawasiliano wa TTCL katika kata ya Tununguo, wilayani Morogoro unasambaza mawasiliano kwa vijiji vya Dete, Mbogo, Kisanga Stendi na Tununguo.
Wajumbe wa bodi ya mfuko huo wapo katika ziara ya ukaguzi wa mradi wa minara ya mawasiliano iliyopo kata za Tununguo, Chakwale, Chanjale, Chagongwe, Mandege, Doma na Iyogwe zilizopo katika wilaya mbalimbali za mkoa wa Morogoro kuona utendaji kazi wa minara hiyo inayopatiwa ruzuku na UCSAF.


