‘Mkutano Simba pale pale’

Imeandikwa na Grace Mkojera

Imechapishwa: 24 Novemba 2016

WEKUNDU wa Msimbazi Simba wamesema wataendelea na utaratibu wao wa kufanya Mkutano Mkuu Desemba 11, mwaka huu kama walivyotangaza ukilenga kufanya marekebisho ya katiba.

Msemaji wa Simba, Haji Manara alisema jana kuwa mkutano huo unafuata utaratibu wa katiba ya klabu hiyo, na kwamba haumuhusu kiongozi yeyote wa Baraza la Michezo la Taifa (BMT) bali wanachama na klabu yao.
Alisema serikali kupitia Waziri wa Habari, Utamaduni, Sanaa na Michezo, Nape Nnauye alisema hawana tatizo juu ya ubadilishaji wa muundo wa klabu ikisisitiza taratibu zifuatwe na katiba ya klabu izingatiwe. 
“Sisi kama ni kufuata utaratibu tumefanya, lakini tunasikitishwa na kauli ya Katibu Mkuu BMT, Mohamed Kiganja ya kuonesha kutoridhishwa na mchakato unaoendelea hivi sasa wa kuleta mabadiliko katika mfumo wa uendeshaji wa klabu yetu,” alisema.
Alisema viongozi wa klabu ya Simba wako tayari kufuata sheria na taratibu zinazotakiwa na serikali ili kufanikisha azma yao ya kuleta mabadiliko yanayohitajika hivi sasa katika klabu yao. 
Pia, alisema kwenye mkutano wowote sio kila mmoja anaweza kukubaliana na kile ambacho kinatarajiwa kufanyika lakini ni muhimu kuangaliwa kinachokubaliwa na wengi kuliko wachache ambao huzuia.
Alisema siku zote maamuzi yanayokubaliwa na wengi ndio sahihi, hivyo sio muhimu kutabiri kuwa wapo watakaokataa kwa kuwa ni kawaida katika jambo lolote la maendeleo.
Hata hivyo, Kiganga juzi alisema, “hatuwezi kuwazuia Simba kukutana kama wameamua wakutane kwa amani yao wakajadili watatuletea watakayojadili,.
Aliongeza kuwa, “Sisi kama serikali tunaendelea kusema kwamba, mikutano wala siyo shida kwetu, lakini shida ni maamuzi ambayo yanaweza kuigawa klabu yao au kuwagawa wananchi, hapo ndipo hatutaki.” Mchakato wa klabu za Simba na Yanga kwenda kwenye mabadiliko ulianza miezi miwili iliyopita ambapo baadaye serikali kupitia BMT ilitangaza kusimamisha na kuzitaka klabu hizo kufanya kwanza marekebisho ya katiba zao kabla ya hatua nyingine.


