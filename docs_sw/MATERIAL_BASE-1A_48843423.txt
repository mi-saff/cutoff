
Cecafa yalaani mkasa wa mlipuko
SHIRIKISHO la Soka la Afrika Mashariki na Kati (CECAFA) limeungana na Somalia kuomboleza kisa ambapo mlipuko uliuwa mtoto na kujeruhi wengine wawili wakicheza soka mjini Balanbale karibu na mpaka wa Ethiopia. 
Muda mfupi tu baada ya mkasa huo kutokea Jumatatu kwenye uwanja ulio wazi, Katibu Mkuu wa CECAFA, Nicholas Musonye alimuandikia barua Katibu wa Shirikisho la Soka Somalia, Abdi Qani Said Arab kutoa rambi rambi kwa niaba ya shirikisho hilo.
“Nimepata habari za mkasa huu kwa masikitiko makubwa hasa wakati huu taifa la Somalia linaimarika kikosa. CECAFA iko pamoja nanyi wakati huu wa majonzi,” Musonye alisema katika barua hiyo ya rambi rambi.
“CECAFA ingependa kuona amani ikidumu nchini Somalia taifa ambalo vijana wengi watanufaika kupitia kwa kandanda siku za usoni,” alisema Musonye.
“Tunaamini waliojeruhiwa watapata nafuu haraka huku tukiwatakia nguvu jamii ya marehemu” barua ya Musonye iliendelea kusema kwenye ujumbe huo wa risala.
Na JOHN ASHIHUNDU


