
Maafisa wadaiwa kuuza chakula cha msaada
Na MAGDALENE WANJA
BAADHI ya viongozi wa serikali katika kaunti ya Nakuru wameshutumiwa kuuza chakula cha msaada kunachonuiwa kuwafaidi wasiojiweza.
Akizungumza mjini Nakuru, mbunge wa Njoro Joseph Kiuna alisema kuwa serikali ilikuwa tayari imetoa chakula cha msaada lakini baadhi ya viongozi wafisadi walijinufaisha kwa kuuza chakula hicho.
“Viongozi wa serikali wana wajibu wa kuwatetea na kuwatumikia wananchi lakini ni aibu kwamba wanajinufaisha kupitia msaada wa wasiojiweza,” Bw Kiuna alisema.
Eneo hilo limeathiriwa na ugonjwa wa mahindi wa Maize Lethal Necrosis Disease (MLND) ambao ulisababisha mazao duni.
Sehemu zilizoathirika sana ni zile za Njoro ambako serikali inaendelea kutoa msaada ili kuzuia janga la njaa.
Awali, baadhi ya viongozi kutoka eneo hilo waliitaka serikali kuanzisha mpango wa kuwapa chakula wanafunzi shuleni ili kuzuia visa vya watoto kukosa shule.
Bw Kiuna alitoa changamoto kwa wakulima kukuza chakula mbadala kama vile mtama na viazi ili kuzuia janga la njaa.
Walihamasishwa pia kutumia aina tofauti za vyakula mbali na mahindi ili kuwezesha watoto kuwa na afya bora zaidi.
“Kuna shule nyingi eneo hili na shughuli zao zinaweza kuathirika vibaya ikiwa mpango wa kutoa lishe kwa wanafunzi hautaanza kwani wanafunzi watakuwa wakilazimika kuzurura wakitafuta chakula,” akasema.
Mpango wa kutoa lishe kwa watoto shuleni huwa umetajwa na watafiti wa masuala ya elimu kuwa njia mojawapo ya kuwezesha idadi kubwa zaidi ya watoto kupokea elimu. 


