
Ukilala fofofo utakosa kuona tukio adimu
NA LEONARD ONYANGO

WAKENYA wanaopenda kulala fofofo hadi jua linapochomoza huenda wakakosa fursa ya nadra kutazama sayari tano ambazo zimekuwa zikionekana kila alfajiri kuanzia Januari 20, mwaka huu.
Sayari za Zebaki (Makyuri), Zuhura (Venus), Mirihi (Mars), Jupita na Sarteni zimekuwa zikionekana kila siku alfajiri kati ya saa 11.30 na 12:00 asubuhi kote ulimwenguni.
Kulingana na Jane Platt wa Taasisi ya Kutafiti Anga za Juu nchini Amerika (NASA), mtu yeyote anaweza kuona sayari hizo bila kutumia miwani maalumu au darubini.
"Sayari hizo zinaonekana kama nyota lakini ni angavu (zinang'aa)
zaidi ikilinganishwa na nyota nyinginezo za kawaida," akasema Platt kupitia taarifa iliyotiwa katika tovuti ya NASA, www.nasa.gov.
Hii ni mara ya kwanza kwa sayari hizo kuonekana kwa pamoja katika kipindi cha miaka 10 iliyopita. Hiyo inamaanisha kuwa watakaokosa kutazama sayari hizo kabla ya Februari 20, itabidi wasubiri hadi Julai 2020 ambapo zitaonekana tena.
Januari 28, ulimwengu ulishuhudia sayari hizo ziking'aa kwa pamoja na mwezi majira ya alfajiri.
Kwa mujibu wa NASA, ukirauka mapema zaidi huenda ukakosa kuona sayari ya Zebaki ambayo huchelewa kuchomoza na pia huwa ya kwanza kutoweka.
Kati ya sayari hizo tano, Zuhura ndiyo inang'aa zaidi ikilinganishwa na nyinginezo.
Februari 10, sayari hizo zitaonekana kukaribiana katika umbali wa nyuzi (digrii) tano kutoka sayari moja hadi nyingine.
Watakao tumia darubini kutazama sayari hizo watafanikiwa kuona miezi minne mikubwa inayozunguka sayari ya Jupita. Miezi hiyo, Io, Europa, Ganymede na Callisto ilionwa kwa mara ya kwanza na Galileo mwaka wa 1609.
Taasisi tayari imetoa picha zinazoonyesha mwonekano wa sayari hizo kila siku Alfajiri kati ya Januari 20 na Februari 20.
Mwezi wa hapa duniani utakuwa "ukihamahama" kutoka sayari moja hadi nyingine.
Alfajiri ya Februari 27 na 28, mwezi utakaribiana na Jupita na Februari 1 unatarajiwa kukaribiana na Mirihi. Februari 3 mwezi utaonekana ukiwa pamoja na Sarteni na Zuhura itang'aa pamoja na mwezi Februari 5. Hatimaye, Zebaki itang'aa pamoja na mwezi Februari 6.
Ili sayari hizo ziweze kuonekana vyema ni sharti hali ya hewa iwe shwari bila mawingu na mwangaliaji anafaa kusimama katika sehemu iliyoinuka. "Mtu anayetaka kuona vyema sayari hizo hana budi kusimama katika sehemu iliyoinuka na kuelekeza macho katika anga ya Kusini," akasema Platt.
Sayari hizo tano zilionekana zikiwa pamoja kwa mara ya mwisho kati ya Desemba 2004 na Januari 2005.
Platt anasema kuwa Zebaki na Zuhura huenda zikakosa kuonekana katika baadhi ya maeneo Julai 2020 sayari hizo zitakapoonekana tena.
Wanasayansi wanasema kuwa sayari hizo huonekana baada ya miaka 10 kwani huo ndio wakati ambapo sayari hizo tano pamoja na dunia huwa katika mstari mmoja zinapozunguka jua.
"Mitambo ya NASA imewahi kuzuru sayari hizo zote ambazo zinaonekana. Tunajivunia kuwa teknolojia ya hali ya juu ya Amerika imetusaidia kujifahamisha mengi kuhusiana na sayari," akasema Jim Green, Mkurugenzi wa Kitivo cha Sayansi ya Sayari katika taasisi ya NASA.
Kwa mujibu wa Green, sayari za Zebaki, Zuhura, Mirihi, Jupita na Sarteni ndizo za pekee zinazoweza kuonekana bila kutumia miwani au darubini ukiwa hapa duniani.
loonyango@ke.nationmedi a.com 


