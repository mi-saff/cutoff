Khanga ndio vazi la taifa

Imeandikwa na Angela Semaya, Dodoma

Imechapishwa: 07 Septemba 2016

WAZIRI wa Habari, Utamaduni, Sanaa na Michezo, Nape Nnauye amesema mchakato wa vazi wa taifa ungeendelea, ulikuwa unaelekea kupatikana kwa vazi la kiongozi tofauti na makusudio.

Katika kuliepuka hilo, serikali ilitoa mwito vazi la khanga litumike kutambulisha kama vazi la taifa baada ya kuonekana kupendwa kutumiwa na watu wengi.
Nape alisema bungeni mjini hapa jana kuwa Tanzania ina makabila 126 ambapo kila moja lina utamaduni na mavazi yake na kuwa wakati mchakato ukiendelea serikali iligundua itatoka na vazi la kiongozi badala ya la taifa.
“Kweli kamati iliundwa na mchakato ulifanyika, lakini Tanzania ina makabila 126 baadaye tuligundua tungetoka na vazi la kiongozi badala ya taifa… lakini katika mchakato huo khanga ilionekana kupendwa na wengi basi litumike kama utambulisho wa vazi la taifa. Hata mataifa mengine walifanya mchakato, wakapenda vazi moja basi likarasimisha,” alisema.
Waziri Nape alikuwa akijibu swali la nyongeza la Mbunge wa Viti Maalumu, Mary Mwanjelwa (CCM) aliyetaka kufahamu mchakato wa kupata vazi la taifa ulipoishia. Katika hatua nyingine, Waziri Nape alitoa mwito kwa jamii kuyakataa matendo ya uvunjifu wa maadili yanayofanywa na wasanii ikiwa ni pamoja na kuvaa mavazi yasiyokuwa na staha.
Alisema wasanii wako katika jamii na hivyo kila mwanajamii ashiriki na kuhamasisha wasanii kuzingatia maadili.
“Wasanii wanakaa katika jamii zetu, kama jamii ikiyakataa matendo yao wataacha lakini wakishabikia wasanii wataendelea kuona sawa,” alisema.
Awali katika swali la msingi Mwanjelwa alisema wanamuziki wamekuwa hawavai mavazi ya staha au mara nyingine utu wa mwanamke umekuwa ukidhalilishwa kutokana na kuvaa nguo zinazoonesha maungo yao na kutaka kufahamu mpango wa serikali kudhibiti mavazi hayo.
Akijibu swali hilo la msingi, Nape alisema serikali imekuwa ikiwachukulia hatua za kinidhamu na kisheria wasanii wanaokiuka maadili kwa kuvaa mavazi au kubuni kazi za sanaa zinazomdhalilisha mwanamke ikiwa ni pamoja na kuwafungia na kuwatoza faini.
Alisema kuanzia mwaka 2014/2015 mpaka sasa wasanii watatu wa kike na msanii mmoja wa kiume pamoja na kikundi kimoja cha khanga moko walipewa onyo na wengine kufungiwa kabisa kwa kudhalilisha utu wa mwanamke.
Aidha alisema kwa mwaka 2016/2017 msanii mmoja wa kiume alipewa onyo na kutozwa faini. Alitoa mwito kwa kila mtanzania kuhakikisha kwa namna moja au nyingine kutunza na kulinda maadili na utamaduni wa mtanzania.


