RT yaitaka mikoa kuchaguana haraka

Imeandikwa na Mwandishi Wetu

Imechapishwa: 11 Oktoba 2016

RIADHA Tanzania (RT) imevitaka vyama vya mikoa kufanya chaguzi zake haraka ili viweze kushiriki katika uchaguzi wa kitaifa utakaofanyika Desemba mwaka huu.

Kaimu Katibu Mkuu wa RT, Ombeni Zavalla alisema jana kuwa mikoa inatakiwa kufanya chaguzi zake kwa wakati ili waweze kupata uhalali wa kushiriki katika Uchaguzi Mkuu.
Zavalla alisema kuwa hadi sasa shirikisho lake lina taarifa za uchaguzi za vyama vya mikoa ya Singida na Arusha, ambao wamewakilisha majina ya viongozi wao waliochaguliwa.
Alisisitiza kuwa mkoa wowote ambao hautafanikisha uchaguzi wake kabla ya Desemba hautakuwa na haki ya kutuma wawakilishi katika mkutano huo mkuu wa uchaguzi.
Aidha, Zavalla alisema kuwa kikao cha Kamati ya Utendaji cha RT kinatarajia kufanyikia katika ukumbi wa Filbert Bayi Sports Complex Mkuza, Kibaha mkoani Pwani Oktoba 22, ambapo pamoja na mambo mengine kitajadili kwa kina kuhusu tarehe ya uchaguzi pamoja na mahali utakapofanyikia.
Alisema kuwa mikoa kufanikisha chaguzi zao ndio mafanikio ya uchaguzi mkuu wa RT ili kupata viongozi wapya.
Wakati huo huo, kikao cha Baraza la Michezo la Taifa (BMT) na RT kilichopangwa kufanyika leo kimeahirishwa hadi baadaye mwezi huu, imeelezwa.
Kaimu Katibu Mkuu wa BMT, Mohamed Kiganja alisema jana kuwa kikao hicho kimeahirishwa baada ya uongozi wa RT kuomba kifanyike sambamba na kile cha Kamati ya Utendaji kitakachofanyika Oktoba 22.


