Hilal Hemed Hilal: Mtanzania anayeogelea kwa kasi zaidi
Nov 07, 2013

WAKATI nikijaza kitabu cha wageni wanaoingia shule ya kimataifa ya IST Masaki, akili yangu ilikuwa kwa kijana anayeshikilia rekodi ya kuogelea kwa kasi zaidi hapa nchini.
Anaitwa Hilal Hemed Hilal na rekodi yake ni kutumia sekunde 24 kuogelea katika bwawa la mita 50. Wiki iliyopita alivunja rekodi baada ya kuiletea Tanzania medali 15 wakati aliposhiriki michuano ya vilabu nchini Kenya iliyofanyika katika jiji la Mombasa.
Mashindani hayo yalishirikisha vilabu vyote vya kuogelea nchini Kenya. Wa tanzania walikuwa 30 kutoka vilabu mbalimbali na wakaunda timu waliyoiita Tanzania Swimming Squad.
Katika medali hizo 15 alizozizoa, dhahabu ni tano, za fedha ni saba na tatu za shaba. Kama hiyo haitoshi, alishika nafasi ya pili kwa upande wa wanaume nafasi ya kwanza ikiwa imekwenda kwa Torg Pragassa, kutoka Kenya. 
“Nilianza kuogelea nikiwa mdogo sana, wakati huo kuogelea ilikuwa ni lazima katika shule ya chekechea niliyosoma. Baadaye nilipoanza kidato cha kwanza shule ya Aga Khan mwaka 2009, ndipo nikagundua kuwa nina kipaji cha kuogelea.
“Mwalimu Amina Mfaume, ndiye aliyegundua kipaji changu na kunishauri nijiunge na klabu ya kuogelea ya Taliss (Tanzania Life Swimming Society). Ilikuwa ni mwanzoni mwa mwaka 2010, ndipo nikashiriki mshindano ya kwanza jijini Nairobi ya Kanda ya Tatu na Nne lakini sikuambulia medali yoyote kwa maana nilienda kupata uzoefu tu.
“Baadaye nikaenda nchini India katika mashindano ya Commonwealth, nikaogelea mita 100 na 50. Kadhalika sikupata kitu; mwaka huohuo wa 2010 nikaenda nchini Dubai katika mashindano ya dunia, lakini pia sikuambulia kitu.” 
Hivyo, Hilal hakuambulia chochote katika mashindano yote aliyoshiriki mwaka 2010. Hata hivyo, yalimsaidia kuongeza ujuzi na kujiamini zaidi. Wakati mwingine kushiriki mashindano hakumaanishi kushinda tu.
“Nilipoanza kuogelea nilikuwa natumia sekunde 29 kumaliza mita 50 katika mitindo yote. Lakini kila nilivyoingia katika mashindano mapya niliongeza uwezo, kwani niliposhiriki mashindano ya India, nikawa natumia sekunde 27 na nilipokwenda Dubai nikawa natumia sekunde 26.
“Kumbuka katika uogeleaji sekunde 26 kwa mita 50 ni watu wachache sana wanaoweza kufikia uwezo huo. Lakini nikaona haitoshi, nikazidisha mazoezi na mpaka sasa namaliza mita 50 kwa sekunde 24 ambayo kwa Tanzania na baadhi ya nchi za kiafrika hakuna anayefikia uwezo huo,” anaeleza Hilal kwa kujiamini.
Mwaka 2011 alishiriki michuano midogo ya kikanda katika nchi za Uganda na Zambia, kwa vipindi tofauti. Katika mwaka huo, ndipo alipoanza kuonyesha makali yake ya kuzoa medali ambapo alijizolea medali 20 kwa mwaka mzima. Dhahabu sita, fedha 10 na shaba nne.
Hata hivyo katika mwaka 2012 Hilal, alitakiwa kushiriki michuano ya Olympiki iliyofanyika jijini London, lakini jina lake lilikatwa dakika za mwisho.
Raia Mwema ilizungumza na kocha wa timu ya Taifa ya kuogelea ambaye pia ni kocha wa Hilal, Alex Mwaipasi akasema hata yeye hajui ni kwanini jina la kijana wake lilikatwa.
“Kwa sasa si Tanzania tu bali Afrika Mashariki, unapotaja mwogeleaji mjanja na mwenye kasi basi jina la Hilal Hilal, ndilo linalokuja kichwani lakini tunashangaa chama cha waogeleaji nchini kililiondoa jina lake dakika za mwisho kwenye orodha ya watu waliotakiwa kuiwakilisha nchi katika Olympiki. Mpaka sasa kijana wangu hilo suala linamuathiri kisaikolojia, Tanzania ina wababaishaji sana katika hivi vyama vya waogeleaji,” alisema Alex huku akionekana kuguswa sana na tukio hilo.
Aidha kwa sasa Hilal ndiye anayeshikilia rekodi ya staili zote za kuogelea nchini, (Freestyle, Butterfly na Backstroke) katika umbali wa mita 50.
“Kila mwaka Tanzania inakuwa na michuano ya klabu za kuogelea, tunaita Tanzania Open Championship, tangu mwaka 2012 mpaka mwaka huu
mimi nimeshika nafasi ya kwanza katika stali zote, hivyo hakuna aliyevunja rekodi yangu mpaka sasa,” alisema.
Katika miaka miwili iliyopita, kijana huyo alishiriki michuano ya Istanbul nchini Uturuki lakini hakupata kitu, vilevile akaenda Barcelona nchini Hispania pia hakupata kitu.
Alipoelezea sababu za waogeleaji wa kitanzania kufanya vibaya kwenye michuano ya kimataifa, Hilal alisema ni maandalizi mabovu na Serikali kutotoa ushirikiano kwa waogeleaji.
Kijana huyo aliyezaliwa Julai 1994, amemaliza kidato cha nne mwaka jana katika shule ya Aga Khan na ana ndoto za kutaka kujiunga na Chuo Kikuu chochote duniani kusomea shahada ya michezo (Bachelor of Arts in Sports Management).


