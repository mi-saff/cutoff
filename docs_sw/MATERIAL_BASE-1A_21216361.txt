
Uvumbuzi wake ni jibu katika kilimo
NA BERNADINE MUTANU
Teknolojia imekuwa utambulisho wake, tangu alipokuwa mwanafunzi wa uhandisi katika Chuo Kikuu cha Nairobi mpaka hivi sasa.
Kazi yake Antony Mwangi ya kuibua na kuvumbua kwa kutumia teknolojia ya sasa imemweka katika ramani ya wabunifu watajika nchini.
Hivi karibuni, itawezekana kuchoma nyama kwa kutumia kiangaza mbali (remote) kupitia kwa uzinduzi wake wa kushangazwa.
Mwenye umri wa miaka 26, Bw Mwangi alihitimu kutoka Chuo Kikuu cha Nairobi (UoN) na shahada ya uhandisi mwaka jana na kabla ya kuhitimu tayari alikuwa amepata umaarufu tosha.
Alikuwa miongoni mwa vijana waliohudhuria maonyesho na mkutano mkubwa wa kimataifa kuhusu uvumbuzi (GES) mwaka jana.
Alichaguliwa kuwa miongoni mwa vijana waliohudhuria mkutano huo kutokana na uvumbuzi wake wa ajabu.
Alipoangaziwa mara ya kwanza katika vyombo vya habari mwaka wa 2014, Bw Mwangi alikuwa amebuni miradi sita mikubwa ya kiteknolojia.
Alianza kwa kujaribu teknolojia ya simu (GSM) na akiwa mwanafunzi wa mwaka wa pili chuoni humo, alikuwa ameunda mfumo unaowezesha mtumiaji kuzima au kuwasha vifaa vya umeme akiwa eneo lolote ulimwenguni.
Mfumo huo pia huweza kutumiwa kuwasha ving'ora, kwa mfano nyumbani, kwa gari ama maeneo yaliyolindwa ikiwa maeneo hayo yataingiliwa, alieleza wakati wa mahojiano ya hivi karibuni. 
Kwa kutumia mfumo huo, aliweza kuunda njia ya kunyunyizia mimea maji bila kwa mkulima kuwepo karibu, mradi aliofanyia kampuni ya kilimo inayofahamika kama Sunculture.
Hakuachia hapo, mwanafunzi huyo wa zamani wa UoN hivi sasa anaunda mfumo wa kutengeneza nyama choma mtu akiwa mbali.
Anatoa mafunzo pia kwa wanafunzi wa shule za upili kuhusiana na jinsi ya kutengeneza vifaa vya kielektroniki kama vile mashine zinazofanya kazi badala ya mtu (robot).
Alihudhuria Siku ya Elimu Embu alikotoa mafunzo mwaka jana baada ya kupokea mwaliko zaidi ya kuwa ameonyesha umahiri wake katika maeneo kadhaa kikiwemo Chuo Kikuu cha Nairobi, Kampuni ya Umeme ya Kenya Power na Maonyesho ya Kitaifa ya Kilimo.
"Nchini Kenya hakuna mafunzo ya aina hiyo kwa wanafunzi.
Lakini tumeanza kutoa mafunzo hayo ili kuimarisha uwezo wa kiteknolojia nchini. Tunataka kuwafunza wanafunzi ili wawe na uwezo wa kutengeneza vifaa vinavyoweza kuisaidia jamii kiuvumbuzi," alieleza wakati wa mahojiano.
Wanafunzi hupewa mafunzo halisi ya kielektroniki na jinsi ya kutengeneza vifaa hivyo, "Ninakumbuka aliyekuwa Waziri wa Elimu Profesa Kaimenyi alisifia mafunzo ya namna hiyo wakati nilipohudhuria maonyesho Embu," alieleza Bw Mwangi. 
Kulingana naye, wanafunzi wanafaa kufunzwa programu za kielektroniki na kompyuta wakiwa wachanga ili kukua wakijua jinsi ya kutengeneza vifaa.
"Ikiwa hilo litafanyika tutakuwa na uwezo wa kiteknolojia na hakutakuwa na haja kuagiza vifaa kutoka mataifa ya nje," alieleza.
Tayari ametoa mafunzo kwa wanafunzi wa Shule ya Upili ya Lenana, Nairobi na anaendelea kutoa mafunzo kwa wanafunzi wa Shule ya Upili ya Moi Forces Academy.
Alianzisha kampuni, K-Technics ambayo huunda vielelezo vya kielektroniki, programu na vifaa vya kibunifu. Kampuni hiyo vile vile ina duka la kimtandao ambayo hutoa viungo vya kutengeneza vifaa vya kielektroniki.
"Huwa tunauza nyenzo za kufanikisha miradi ya kielektroniki na usanifu wa miradi hiyo kwa wanafunzi, vifaa vya kujiendesha na kutengeneza vibao vya kidijitali," alieleza Bw Mwangi.
Ingawa ana umri mdogo, Bw Mwangi ni mwajiri na huwa anatoa kazi za kibarua mara kwa mara. Alihama kutoka Ngara alikokuwa na afisi awali na kufungua duka lake ndani ya Jiji la Nairobi.
Amekuwa akipata kandarasi kubuni na kufanikisha miradi kutoka kwa makampuni tofauti.
Mkutano wa GES ulimsaidia sana kupata washirika katika makampuni makubwa kama vile Benki ya Equity, Bodi ya Habari, Mawasiliano na Teknolojia, Lenana School na wasimamizi mbalimbali kwa viwango vya kaunti.
"Kampuni ya umeme ya Kenya Power imenisaidia sana kwa sababu walinipa nafasi ili niwe nikionyesha ubunifu wangu ndani ya hema lao wakati wowote wa maonyesho ya kitaifa (ASK).
Alifanya maonyesho kwa kampuni hiyo kuhusiana na jinsi ya kulinda transfoma na kupendeza usimamizi ambao uliamua kumpa nafasi kuwa akionyesha ndani ya hema lao. 
Kwake, ubunifu wa kiteknolojia ndio njia ya kipekee katika kuimarisha maendeleo nchini. Katika miaka miwili ijayo anadhamiria kubadilisha uso wa taifa hili kiteknolojia kwa kutoa mafunzo kwa wanafunzi zaidi na wote wanaohitaji kupata mafunzo ya sayansi ya elektroniki.


