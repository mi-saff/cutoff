
MARTIN MADEKWE: Ujenzi wa nyumba nafuu ni changamoto kubwa May 24, 2012

Shirika la Nyumba la Taifa (NHC) ni miongoni mwa mashirika machache ya umma na makongwe yaliyosalia hapa nchini, yakiwa yametoa huduma tangu miaka ya mwanzo ya uhuru wa Tanganyika.
Katika makala hii, Mkurugenzi Mkuu wa NHC, Martin Madekwe, anajibu maswali yanayohusu shirika hilo pamoja na changamoto zake, kama Mwandishi Wetu, ARISTARIKO KONGA anavyoripoti.

SWALI: Chimbuko hasa la Shirika la Nyumba la Taifa (NHC) ni nini?
JIBU: Chimbuko hasa la Shirika la Nyumba la Taifa (NHC), ambalo lilianzishwa mwaka 1962, mwaka mmoja tu baada ya nchi yetu kupata uhuru, lilikuwa ni kusaidia upatikanaji wa nyumba bora za makazi, hasa mijini. Ndiyo maana mara tu baada ya Shirika kuanzishwa Serikali, wakati huo, ilikuwa inatoa ruzuku kwa Shirika ili kuliwezesha kujenga nyumba nyingi kadri ilivyowezekana. Kwa kutumia ruzuku hiyo, Shirika liliweza kuondoa nyumba za makuti (slum clearance), hasa jijini Dar es Salaam na kujenga nyumba za saruji na kuezekwa kwa mabati.
Hivyo ndivyo zilivyojengwa nyumba za Ilala, Magomeni, Mwananyamala na kwingineko. Ujenzi kama huo ulienea pia kwenye miji yote ya mikoa na wilaya.
Hata hivyo, hali hii ilibadilika kwenye miaka ya themanini kutokana na mabadiliko ya uchumi, ambapo Serikali iliacha kutoa ruzuku kwa Shirika.
Kufuatia hatua hiyo, Shirika lililazimika kujiendesha kwa kutumia mapato yake, ambayo kwa kiwango kikubwa yalitokana na kodi.
Ndipo ilipofika mwaka 1990 Serikali iliona ni busara kuliimarisha Shirika la Nyumba la Taifa kwa kuliunganisha na Msajili wa Majumba, shirika lililoundwa mwaka 1971 kwa ajili ya kusimamia nyumba zilizotaifishwa. Hivyo ndivyo Shirika la Nyumba la Taifa la sasa hivi lilivyoanzishwa kwa sheria Namba 2 ya mwaka huo wa 1990. Malengo ya Shirika yamebakia kuwa yale yale – kujenga au kuwezesha kujengwa nyumba bora za makazi na biashara. 
Hata hivyo, kutokana na kutopata ruzuku kama ilivyokuwa huko nyuma, Shirika hivi sasa linajiendesha kwa misingi ya biashara.
SWALI: Kuna tofauti gani kiutendaji kati ya NHC huko nyuma, wakati uchumi ukidhibitiwa na serikali na wakati huu wa uchumi huria na utandawazi?
JIBU: Kama nilivyoeleza hapo juu, siku za nyuma Shirika lilikuwa linapata ruzuku toka serikalini. Hivi sasa wakati huu wa uchumi huria, Shirika halipati ruzuku tena. Hivyo, sasa hivi linalazimika kujiendesha kwa kufuata misingi yote ya biashara ambayo inatawaliwa na nguvu ya soko. Mfano hapa ni kodi za nyumba za Shirika. Huko nyuma kodi zilikuwa chini sana kwa sababu ya ruzuku ya Serikali. Hivi sasa tunalazimika kuongeza viwango vya kodi ili kuendana na mabadiliko ya soko. Lengo ni kutaka kupata fedha za kugharamia uendeshaji; matengenezo ya nyumba husika; kujenga nyumba mpya pamoja na kulipa kodi mbali mbali serikalini. 
SWALI: Ni asasi gani katika sekta ya nyumba ambazo ni washindani wenu wakuu, ambao pengine wanawanyima usingizi?
JIBU: Hatuna washindani wanaotunyima usingizi. Wale wote wanaojitokeza kama vile PPF, NSSF na wengine, tunawahesabu kama washirika (partners) wetu katika juhudi zetu za kuongeza nyumba za makazi na biashara nchini. Hii ni kutokana na ukweli kwamba mahitaji ya nyumba nchini ni makubwa sana. Shirika la Nyumba la Taifa peke yake haliwezi kutosheleza. Shirika lingependa kuona sekta binafsi ikishiriki kwa kiwango kikubwa kwa makampuni ya uendelezaji ardhi (real estate developers) kujenga nyumba.
Ni kwa njia hii ndiyo tunaweza kupunguza uhaba mkubwa wa nyumba uliopo nchini.
Shirika lingependa kuona ushindani zaidi kwenye sekta ya nyumba. Ushindani unaongeza ufanisi, unaongeza uzalishaji na hivyo kuweza kukabili zaidi uhaba wa nyumba. Ushindani unatoa changamoto kwa kila mmoja kufanya kazi bora zaidi.
SWALI: Hivi karibuni kumekuwa na miito ya kutaka mashirika yajenge nyumba nafuu kwa ajili ya kuwasaidia wananchi wa kawaida. NHC inachukua hatua gani kuhusu hilo?
JIBU: Miito hiyo ipo. Hii ni miito halali kabisa na Shirika lina hamu sana ya kuitikia miito hiyo. Ujenzi wa nyumba za gharama nafuu unahitaji fedha zipatikane kwa riba nafuu au ruzuku ipatikane. Kwa miaka ya hivi karibuni Shirika linajenga ama kwa mtaji wake lenyewe au mkopo. Mtaji wa Shirika ni mdogo sana. Kodi za nyumba zipo chini.
Kodi hiyo ndiyo hutumika kwa shughuli za matengenezo na uendeshaji wa shughuli zote za Shirika. Ziada inayobaki baada ya ya kulipiwa kodi ya mapato na gawio la mwenye hisa (Serikali) kinachosalia ndicho kinachoelekezwa kwenye ujenzi.
Kibiashara utalazimika kujenga nyumba ambazo zitaweza kukurudishia gharama zako. Mikopo katika benki ina riba kubwa. Ukijenga kwa mikopo hiyo itabidi nyumba ziuzwe kwa bei kubwa. Aidha, gharama ya manunuzi ya vifaa vya ujenzi ni kubwa. Ili kujenga nyumba za gharama nafuu ni lazima Shirika liwezeshwe. Fedha nafuu zipatikane, Shirika liwezeshwe kukopa kwa riba nafuu au lipatiwe ruzuku na Serikali kama ilivyokuwa miaka ya 1960 na 1970.
Shirika au yeyote anayejenga nyumba za bei ya chini awezeshwe kununua vifaa vya ujenzi kwa bei nafuu. Hii ni pamoja na kuondoa Kodi ya Ongezeko la Thamani (VAT) kwenye vifaa vya ujenzi pamoja na vivutio (incentives) vingine.
Viwanja vya kujenga vipatikane kwa wingi, vikiwa na miundo mbinu. Barabara zijengwe na manispaa husika, ambayo nyumba zinapokamilika wanapokea kodi (property tax). Maji yapelekwe kwenye maeneo ya ujenzi na taasisi husika.
Umeme upelekwe vilevile na taasisi husika kwa kuwa mwisho wa siku wao ndio hufaidika na malipo ya huduma hizo. Kama yote haya yatafanyika Shirika, au mjenzi mwingine yeyote, anaweza kujenga nyumba za bei nafuu.
SWALI: Kuna changamoto gani mnazozipata kama Shirika?
JIBU: Changamoto moja kubwa ni kujenga nyumba nyingi ili kupunguza tatizo la nyumba, na hasa kujenga nyumba za gharama nafuu kwa ajili ya watu wa kawaida.
Shirika vilevile linatakiwa liuze au kupangisha nyumba zake kwa bei ya chini.
Lakini kama ilivyoelezwa hapo juu, Shirika linanunua vifaa vya ujenzi kwenye soko hilo hilo moja na wenye nyumba wengine. Changamoto nyingine ni ukarabati wa nyumba zake. Kwa miaka mingi Shirika lilishindwa kutengeneza nyumba zake kutokana na mapato madogo yaliyotokana na kodi ya nyumba zake kuwa chini sana.
SWALI: Unapenda kuwaambia nini wapangaji au wateja wenu?
JIBU: Watimize wajibu wao kwa kulipa kodi zao kwa mujibu wa mikataba yao ya upangaji. Aidha, wajitahidi kutunza nyumba wanazoishi pamoja na mazingira yake. Wapangaji waelewe kuwa wao wamebahatika kupata nyumba za Shirika.
Wananchi wengi wanahitaji nyumba hizo. Hivyo, walipe kodi zao kikamilifu ili Shirika liweze kukarabati nyumba wanazoishi na kujenga nyingine ili Wa tanzania wengine nao wapate nyumba za Shirika.
SWALI: Mashirika mengi ya umma, ama yanachechemea kiuchumi au yamekufa kabisa.
NHC mmefikaje hapo mlipo hadi mkaendelea kuwa hai?
JIBU: Tumefika hapa tulipo kutokana na ushirikiano mzuri kati ya Wizara, Bodi, uongozi wa Shirika na wafanyakazi. Aidha, tumekuwa na mipango mizuri, kwa maana ya matumizi ya rasilimali tulizonazo, yaani wafanyakazi (rasilimali watu) pamoja na nyumba zetu. Tumeweza kuzifanyia matengenezo zilizopo, na pia tumeweza kujenga nyumba nyingine, ama kwa fedha zetu, au kwa kuingia ubia na wawekezaji wengine. Kwa upande wa rasilimali watu, tumewapa motisha wafanyakazi wote na kuwafanya waone kuwa Shirika ni muhimili wa maisha yao.
Hivyo, wanajituma sana katika kazi.
SWALI: NHC ina nyumba ngapi na wapangaji wangapi nchini kote hadi leo?
JIBU: NHC inamiliki majengo 2231 yenye wapangaji 15,967.
SWALI: Mnachukua hatua gani dhidi ya wapangaji na wadaiwa sugu wenu?
JIBU: Tunawaondoa kwenye nyumba kwa mujibu wa Sheria ya Bunge Namba 11, ya mwaka 2005, inayoelekeza kwamba mpangaji asiyelipa deni lake ndani ya siku 30 baada ya kupewa notisi, basi anakabidhiwa kwa dalali wa mahakama. Huyo naye atampa notisi ya siku 14. Baada ya hapo ataondolewa kwenye nyumba na vitu vyake vitapigwa mnada kufidia deni analodaiwa. Sheria hii imesaidia sana Shirika kukusanya kodi za nyumba zake na hivyo kuongeza mapato yake. 
SWALI: Hebu chukua fursa hii kueleza mambo mengine ambayo unadhani umma wa Tanzania unapaswa kuyajua kuhusu NHC.
JIBU: NHC ni Shirika la umma, ambalo lilianzishwa kwa lengo la kusaidia kutatua suala la makazi nchini. Tutaendelea kutimiza wajibu wetu huo kwa kadri ya uwezo wetu. Hivi sasa jitihada kubwa inafanyika kufanya matengenezo kwenye nyumba zetu. Miji mingi imeanza kupendeza. Tunajenga nyumba za kuuza na kupangisha. Hata hivyo, mwelekeo wa Shirika hivi sasa ni kujikita zaidi kwenye ujenzi wa nyumba za kuuza. Shirika linaamini litafanikiwa kwenye ujenzi mpya wa nyumba baada ya sheria mbili muhimu kwenye sekta ya nyumba kupitishwa hivi karibuni na Bunge. Sheria hizo ni ile inayohusu mikopo ya nyumba, yaani Mortgage Financing (Special Provisions Act No. 2 of 2008).
Sheria hii itawawezesha wananchi wengi zaidi kukopa fedha kutoka kwenye benki ili kununua nyumba. Kukiwa na wanunuzi wengi Shirika nalo litahakikishiwa soko la nyumba linazojenga. Aidha, sheria ya pili ya “Unit Tittle” nayo itawawezesha wananchi kununua sehemu ya nyumba kwenye majengo makubwa.
Mnunuzi atapata hati ya kumiliki sehemu aliyonunua na hivyo kuweza kuitumia kama dhamana ya kupata mikopo kutoka benki. Shirika ni hodari katika ujenzi wa nyumba za maghorofa na hivyo litauza nyumba kwa wingi. Hivyo, mwelekeo wa Shirika ni mzuri; litaendelea kuimarika kwa kujenga nyumba nyingi za kuuza na kuwawezesha wananchi wengi zaidi kuwa na nyumba zao.
Wasifu wa Mkurugenzi Mkuu wa NHC, Martin Ginedi Madekwe Martin Madekwe alizaliwa Aprili 12, 1948. Ameoa. Alipata elimu yake ya sekondari kuanzia kidato cha kwanza hadi cha nne katika Shule ya Sekondari Umbwe na kuhitimu mwaka 1966. Alijiunga na masomo ya kidato cha tano na cha sita katika Shule ya Sekondari ya Shinyanga na kuhitimu mwaka 1968.
Oktoba 1969 hadi 1972 alichukua kozi ya Royal Institution of Chartered Surveyors Part II, kabla ya kusomea diploma ya Estate Management katika Chuo cha Teknolojia cha Willsden, London, kati ya mwaka 1972 hadi 1976.
Mwaka 1981 alipata masomo yake katika Kituo cha Masomo ya Nyumba cha Bowcentrum, Uholanzi, akichukua masomo ya Postgraduate in Housing, Buildings and Planning.
Mwaka 1985 hadi 1986 alichukua masomo ya Postgraduate huko Mit, Boston, Marekani, akizama zaidi katika masomo ya Real Estate Development, Housing Policies and General Management.
Uzoefu wake wa kazi: Mwaka 1976 hadi 1978 alikuwa na cheo cha Estate Officer Grade II-Registrar of Buldings, kabla ya kupewa cheo cha Estate Officer Grade I alichokuwa nacho kuanzia mwaka 1978 hadi 1979. Mwaka 1979 hadi 1980 alikuwa na cheo cha Estate Manager, akiwa pia mkuu wa Idara ya Majengo.
Mwaka 1980 hadi 1984 alikuwa ni mkuu wa Idara ya Mipango na Kitengo cha Usanifu na mwaka 1985 hadi 1987 alikaimu nafasi ya Msajili wa Majengo. Mwaka 1988 hadi 1990 alikuwa ni Msajili wa Majengo kabla ya kupewa cheo cha Meneja Mkuu wa Tanzania Concrete Articles. Mwaka 1998 hadi 2002 alikuwa na cheo cha Director of Property Development kabla ya kupata wadhifa wake wa sasa wa Mkurugenzi Mkuu wa NHC kuanzia mwaka 2002.


