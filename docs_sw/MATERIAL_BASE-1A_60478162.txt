
Watoto 24 ombaomba watoroka Kurasini

Imeandikwa na Lucy Lyatuu

Imechapishwa: 27 Septemba 2016

IDADI ya watoto 24 wanaozunguka mtaani wakiombaomba, waliokusanywa na Mkuu wa Mkoa wa Dar es Salaam, Paul Makonda na kupelekwa kulelewa katika Makao ya Taifa ya Watoto, Kurasini, wametoroka na kurudi mtaani.

Ofisa Mfawidhi wa Kituo hicho, Beatrice Lawrance alisema hayo jana jijini Dar es Salaam wakati akizungumza katika maadhimisho ya miaka 21 ya Kituo cha Sheria na haki za Binadamu (LHRC). Viongozi wa kituo hicho walitembelea watoto wanaoishi hapo na kutoa misaada mbalimbali.
Kuhusu watoto kutoroka, alisema katika kipindi cha miezi mitatu ambacho Makonda amekuwa akihamasisha usafi jijini, alipeleka watoto 54, ambao walikuwa mtaani kama ombaomba.
“Katika watoto hao, 22 waliweza kurejeshwa na kuunganishwa na familia zao na waliobakia kituoni hapa ni watoto wanane, na waliotoroka wengi wao ni wenye miaka 16,” alisema Lawrence na kuongeza kuwa mbali na watoto hao, kituo kina jumla ya watoto 75.
Alisema watoto hao walipata upenyo wa kutoroka katika kituo hicho kutokana na changamoto kubwa ya uzio kuwa mfupi katika baadhi ya eneo jambo linalosababisha wakati mwingine hata watu wa nje kuona kinachoendelea kituoni humo.
Hata hivyo alisema watoto hao walipofikishwa kituoni hapo, walikuwa wachangamfu kupindukia, wakitoa kauli za kutokufurahishwa kupelekwa huko wakisema kuwa hawawezi kukaa humo.
Kuhusu changamoto nyingine za kituo hicho alisema ni pamoja na ukosefu wa dawa hususan mtoto anapougua, nauli za watoto wakati wakienda shule na kurejea kituoni, pamoja na kuhitaji nishati ya jua kutokana na kukatikakatika umeme mara kwa mara.
Alisema kituo hicho cha Serikali ni cha pekee nchini ambacho hupokea watoto kuanzia miaka mitatu hadi 18 kutoka maeneo mbalimbali nchini, wakiwa ni yatima na walio katika mazingira magumu ambao hupatikana kupitia timu za ulinzi na usalama za kila manispaa mbalimbali.
Kuhusu kutembelewa na wadau wa LHRC, alishukuru kwa misaada mbalimbali iliyopelekwa kwa watoto hao na kuomba wadau wengine kuona uhitaji wa watoto na kutenga muda wao kwa kujumuika nao kwa kuwa ni kundi linalohitaji upendo na kujaliwa sana.
Kwa upande wake, Mkurugenzi Mtendaji wa LHRC, Dk Hellen-Kijo Bisimba alisema wanaadhimisha miaka 21 tangu kituo kilipoanzishwa ambapo kwa wakati wote wamekuwa wakifanya shughuli mbalimbali za kutoa elimu ya sheria, utawala bora na haki za binadamu.
“Kituo leo kimetembelea makao haya ya watoto ikiwa ni sehemu ya maadhimisho kwa nia ya kufurahi pamoja na watoto na kuendelea kuihamasisha jamii kulinda na kutetea haki , ulinzi na ustawi bora wa watoto nchini,” alisema Dk Bisimba.


