Rais Mwinyi mgeni rasmi mbio za Rotary

Imeandikwa na Mwandishi Wetu

Imechapishwa: 12 Oktoba 2016

RAIS mstaafu Alhaji Ali Hassan Mwinyi anatarajiwa kuwa mgeni rasmi kwenye mbio za hisani za Dar Rotary zinazotarajiwa kufanyika kesho katika viwanja vya Green, Oysterbay Dar es Salaam kuanzia saa 12 asubuhi. 

Mbio hizo zimeandaliwa na klabu sita za Rotary hapa Dar es Salaam kwa kushirikiana na Benki M na kauli mbiu ya mwaka huu ni “kuponya maisha, badilisha jamii”.
Akizungumza na gazeti hili jana, Kaimu Katibu Mkuu wa Riadha Tanzania (RT), Ombeni Zavalla alisema kuwa, maandalizi ya mbio hizo za kila mwaka yamekamilika.
Mbio hizo hufanyika Oktoba 14 kila mwaka ikiwa ni kumbukumbu ya kifo cha Rais wa kwanza wa Tanzania, Mwalimu Julius Nyerere. 
Dar Rotary marathon ni mbio za kilometa 21 na kila mwaka zimekuwa na mafanikio makubwa kwa kushirikisha wanariadha nyota kutoka ndani na nje ya Tanzania na washindi kupewa zawadi nono.
Pamoja na kuwa mgeni rasmi, Rais mstaafu Mwinyi anashiriki mbio hizo za kilometa tano na viongozi wengine.


