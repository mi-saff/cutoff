
Zimamoto Kagera yawaonya madereva
Bukoba. Kikosi cha Zimamoto na Uokoaji Mkoa wa Kagera, kimewaonya madereva wasiochukua tahadhari dhidi ya majanga ya moto kuwa wanahatarisha usalama wa maisha yao na vyombo wanavyoendesha.
Onyo hilo limetolewa ikiwa ni siku chache baada ya magari ya mafuta kulipuka na kusababisha vifo katika eneo la Benako Kata ya Kasulo, Wilaya ya Ngara kwa kile kinachohusishwa na kutochukua tahadhari wakati wa kupakua mafuta katika gari lililozama kwenye tope. 
Ofisa Habari na Elimu kwa Umma kutoka kikosi hicho, Sajenti Kabuka Odeny alisema majanga mengi ya moto yanatokana na makosa ya uzembe na kutochukua tahadhari.
‘‘Wakati mwingine tukiwasimamisha kuwaelimisha wanadai wana safari ndefu ni wazi kuwa maafa ya moto uliolipuka Benako hawakufuata taratibu za kuwa na tahadhari wakati wa upakuaji wa mafuta,’’
alisema Odeny.
Mwaka jana zaidi ya magari matano yalilipuka na kuteketea katika eneo la Nykahula wilayani Biharamulo.


