
JE HUWA UNAAHIRISHA UTEKELEZAJI WA SHUGHULI ZAKO?
Je, unapokuwa na jambo unalotaka kulitekeleza J huwa unaahirisha hadi wakati unaofikiri unafaa zaidi? Je umewahi kujuta kuwa ungefanya jambo wakati fulani ungekuwa umepata mafanikio katika maisha yako? Kama ndiyo, kwa nini hukulifanya wakati ule? Umejifunza nini?
Kuna watu ambao wamezoea kila wakati kusubiri hadi wakati wanaofikiria ungefaa zaidi kufanya jambo fulani. Nakumbuka kisa cha kijana aliyekuwa na kazi nzuri na mshahara unaoridhisha aliyeishi muda mrefu bila kuoa ingawa alikuwa anapenda kuoa. Alikuwa anahitaji penzi, kuwa na kaya na watoto. Kilichomsibu ni nini? Wakati mmoja alipata mchumba na akawashughulisha ndugu na jamaa zake hadi wakamwandalia harusi. Lakini siku moja kabla ya ndoa alibadili mawazo akaacha kuoa.
Baada ya hapo, kila alipotaraji kuoa aliahirisha, hususani aligundua kuwa msichana aliyetaka kumuoa alikuwa na kasoro fulani. Hatimaye alipata msichana aliyemuona anafaa sana. Alikuwa mrembo, anayevutia na mwenye busara na akili sana.
Hata hivyo, siku moja yule kijana alipokuwa amekaa naye wakiaandaa mipango ya harusi alitamka jambo lililomtia mashaka.
Hivyo ili kuhakikisha kama ni msichana anayefaa, aliamua kumuandikia masharti ambayo alimtaka akubali kuyatekeleza watakapooana. Masharti hayo yalitaja mambo kadhaa kama vile marafiki wanaostahili kuwa nao, aina ya kazi ambayo mkewe atastahili kuajiriwa kufanya, vitakavyokuwa vyanzo vya mapato ya kuendeshea maisha yao, jinsi nyumbani kwao watakapoishi patavyokuwa na jinsi mgao wa kazi kati ya mume na mke utakavyokua. Pia, aliandika masharti mengine kuhusu mambo kama vile uvutaji wa sigara, unywaji wa pombe, utaratibu wa burdani na mambo mengine kadhaa. Mchumba wake alipopewa orodha ya masharti haya aliyakataa yote na uchumba wao ukavunjika.
Kijana alikuwa na makosa yanayowaathiri watu wengi katika maisha yao. Binadamu anaweza kuwa makini siyo katika kupanga ndoa tu bali hata katika mambo mengine kadhaa kama vile kuchagua kazi, kujenga nyumba, kanunua gari, kuanzisha mradi na mengine. Mafanikio hayatokani na uwezo wetu wa kuondoa vikwazo vyote vinavyolikabili jambo tunalokusudia kufanya, bali ni uwezo wetu wa kutatua matatizo yatakayojitokeza tutakapokuwa tukitekeleza. Hatuna budi kwa busara kuamua kiwango kinachokidhi mahitaji ya kuanza kutekeleza. Siyo vyema kuacha kuanza safari kwa kuhofia kukutana na madaraja au misitu mikubwa ila kwa ujasiri tuvivuke vitu hivyo kadri tunavyoendelea na safari.
Tabia ya kuahirisha utekelezaji wa mambo muhimu katika maisha umeathiri maendeleo ya watu wengi. Utafiti umeonyesha kuwa watu wenye mafanikio makubwa ni wale wasiosubiri hadi kesho bali huanza kutekeleza leo. Wenye mafanikio ya wastani ni wale ambao huamua kuanza kutekeleza ingawa kwa kusuasua. Wasio na mafanikio ni wale ambao husubiri hadi hali itakapoonekana ni muafaka ndipo waamue kutenda jambo fulani.
Hatuna budi kukumbuka kuwa mafanikio yote tunayoyaona dunia kama vile mitambo ya ajabu, majengo marefu na uvumbuzi wa maajabu ya kisayansi kama kutuma vyombo hadi kwenye mwenzi na mengineyo mengi yametokana na fikira za binadamu. Lakini watu waliowaza vitu au mambo haya wangesuasua wakaacha kuyatekeleza haraka yasingetokea. Wavumbuzi hawa wangeishia kusubiri wakingojea hadi wakati mwafaka ufikie wangeishia kuyazika mawazo yao.
Ni vyema tukumbuke kuwa kila jambo tunaloamua kufanya katika maisha lina nguvu za aina mbili.
Nguvu ya kwanza ni ile ambayo hulifanya jambo linatokelezwa liwe gumu ambayo tungeiita ‘kikwazo’. Nguvu nyingine ni ile ambayo hufanya jambo hilo liweze kutekelezeka kwa urahisi ambayo tunaweza kuiita ‘fursa’.
Watu wanaosita kutekeleza jambo fulani ni wale ambao hukubali akili zao zitawaliwe na ile nguvu ya vikwazo ambayo huwafanya wasubiri hadi baadaye. Lakini wale ambao hukaribisha katika akili zao nguvu ya huwa hawapotezi muda hutenda haraka.
Somo moja muhimu tunalopasa kujifunza kutokana na makala haya ni kuwa ili tufanikiwe katika maisha tunapaswa kuwa watu wa vitendo na wala siyo watu tunaopenda kusema ‘kesho’ wiki ijayo, mwaka ujao au baadaye. Tusingoje na kusubiri kwa kujipa matumaini hadi mambo yawe sawa. Tekeleza mara moja bila kupoteza wakati.
Kutana na vikwazo na matatizo na uyatatue kadri unavyotekeleza. Anza tangu leo kutekeleza mambo unayofikiria yatakayokuletea maendeleo. Usipoteze wakati kwa sababu muda unapita na huwa haumngoji mtu. 


