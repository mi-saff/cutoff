Sheria Ngowi: Ukomo ni kimo cha mawingu tu
Oct 06, 2016 by Mwandishi Wetu in Kutoka Mitandaoni

SI kazi rahisi kwa mbunifu wa mitindo ya mavazi kufikia hatua ya kujulikana na kuwafikia watu wengi. Inahitaji kuwa na ubinifu wa hali ya juu. Wabunifu wakubwa zaidi duniani kwa miaka mingi hawakufikia sifa hiyo kirahisi. Ni kwa kazi na kipaji hasa.

Kwa mbunifu kufikiriwa kama miongoni mwa wabunifu wakubwa, sharti afanikiwe katika miji mikuu ya fasheni duniani, kama Paris, New York na Milan. Na ndivyo ilivyo kwa akina Gabrielle “Coco” Bonheur Chanel, Donna Karan, Giorgio Armani na Calvin Klein.

Ni hivyo hivyo pia kwa akina Donatella Versace, Ralph Lauren, Pierre Cardin na Yves Saint Laurent. Haijalishi ni kipindi gani mbunifu anakuwa anaishi, lakini mafanikio yanategemea mambo yale yale.

Na hayo ndiyo ambayo kijana wetu wa kitanzania, Sheria Ngowi alipopitia. Bado hajafanikiwa kufika katika miji hiyo ya fasheni duniani, lakini hakuna kinachomzuia kufanya hivyo. Ni kweli kwamba wengi wa wanamitindo maarufu duniani wametokea katika nchi za Ufaransa na Marekani, na wachache Italia. Lakini ukweli unabaki pale pale kwamba, Sheria Ngowi kwa sasa yupo katika anga lake binafsi katika nyanja hii ya mitindo, hasa kwa nguo za wanaume.

Na ndiyo sababu nathubutu kusema kuwa, kwa Wa tanzania wote kuwa nyuma yake na kumuunga mkono, atafikia pia kujulikana zaidi katika nchi za Afrika Mashariki, Afrika na baadaye, New York, Paris na Milan itakuwa ni muda tu. Wazungu wanasema, only the sky is the limit.

Pamoja na umaarufu wa kijana huyu katika mitindo, yupo pia katika mitandao ya kijamii kama zilivyo biashara nyingi duniani kwa sasa. Na ndipo hasa ningependa kumwangalia kijana huyu. 

Katika twitter, Sheria Ngowi anafuatwa na watu 32,818 na anafuata watu 644.

Miongoni mwa watu maarufu ambao yeye anawafuata katika twitter, wapo viongozi wakuu wa nchi kama Waziri Mkuu Kassim Majaliwa, Rais John Magufuli na mawaziri kadhaa. Pia, yupo msomi anayeheshimiwa nchini, Profesa Issa Shivji.

Wengine ni wanasiasa maarufu katika bara la Afrika, kama Dlamini Zuma, ambaye ni Mwenyekiti wa Kamisheni ya Umoja wa Afrika, Kizza Besigye ambaye ni kiongozi wa upinzani nchini Uganda, Allassane D. Quattara, Rais wa Ivory Coast.

Pia anawafuata Barack Obama, Mike Tyson na Calvin Clein.

Katika Facebook, anafuatwa na jumla ya watu 19,229. Hii inamfanya kuwa miongoni mwa Wa tanzania ambao wanaushawishi mkubwa katika mitandao mbalimbali ya kijamii.

Kwa sehemu kubwa hutumia facebook kwa ajili ya kuonyesha mitindo mbalimbali ya mavazi, hasa vazi la suti kwa wanaume.

Pamoja na kuonesha mavazi na mitindo mbalimbali, kuna mambo ambayo amekuwa akiandika na kunifurahisha kwa kweli. Hutumia lugha zote mbili za Kiingereza na Kiswahili kwa ufasaha mkubwa. Mojawapo wa mambo hayo ni pale alipoandika kwamba, na nanukuu, “Siku zote nimekuwa naamini na nakufahamu kwamba kila sehemu ya maisha yangu imekuwa ni sehemu ya mpango wa Mungu kwa ajili yangu. Kila hatua ninayopiga, inanipeleka karibu na ndoto yangu halisi. Baba aliniambia niwe mvumilivu, na muhimu zaidi, nisali kwa ajili ya ukuu.”Katika twitter, hutumia mtandao huo zaidi kwa ajili ya kuhabarisha Wa tanzania juu ya mambo mbalimbali yanayotokea nchini, ikiwa ni pamoja na kuweka picha za matukio hayo.

Hili ni kutokana na ukweli kwamba, mtandao wa kijamii wa twitter umekuwa ukitumika zaidi na watu ambao badala ya kuweka mambo yanayowahusu wao binafsi zaidi, badala yake wamekuwa wakiweka mambo ya kitaifa au mawazo ya kimaendeleo zaidi, tofauti na mitandao mingine.

Katika siku ambayo naandaa makala hii, ndiyo siku ambayo kwa bahati nzuri mwanamitindo huyu amezaliwa. Namtakia kumbukumbu njema ya kuzaliwa, maisha mema na makubwa zaidi katika mitindo na fasheni nchini na duniani.


