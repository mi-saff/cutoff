
Wakulima waomba viwanda vya sukari

Imeandikwa na John Nditi, Kilombero

Imechapishwa: 16 Novemba 2016

WAKULIMA wa miwa wilayani Kilombero, mkoani Morogoro wameiomba Serikali iwezeshe kuanzishwa viwanda vingine vya sukari katika bonde la Kilombero ili waweze kuzalisha zaidi.

Wamesema kwa sasa hali si nzuri kutokana na baadhi ya wakulima kuyaacha mashamba yao kwa kuwa viwanda huchukua asilimia 40 tu ya miwa kutoka kwa wakulima wa nje.
Hayo yamesemwa hivi karibuni wakati wakisoma taarifa yao kwa mkuu wa wilaya ya Kilombero, James Ihunyo, kwenye mahafali ya wakulima wa mashamba darasa ya kilimo bora cha miwa kutoka katika wilaya za Kilombero na Kilosa mkoani Morogoro.
Walisema kutokana na viwanda vya sasa kuwa na mashamba, asilimia 60 ya miwa inayotumika kupata sukari huwa wanatoa katika mashamba yao na hivyo wakulima wa nje kuwa na sehemu ndogo.
Akizungumza kwa niaba ya wahitimu wenzake mkulima, Kelvin Haule, alisema kuanzishwa kwa viwanda vingine ni suluhisho la wakulima wa nje wa zao hilo.
Hata hivyo, alisema mafunzo hayo yamewasaidia katika kuboresha kilimo hicho na kutunza miwa shambani, hali iliyowawezesha kupata tani 47 hadi 70 za miwa kwa hekta tofauti na awali walikuwa wakipata tani nane hadi 16 kwa hekta.
Mkuu wa wilaya huyo, Ihunyo, aliyekuwa mgeni rasmi kwenye mahafali hayo, aliwataka wakulima wa zao hilo kujituma na kutumia mbinu bora za kilimo cha uzalishaji ili kwenda na kasi ya Serikali ya Awamu ya Tano ili Tanzania kuwa nchi ya viwanda na uchumi wa kati.
Alisema wakulima hao hawana budi kutambua kuwa viwanda vinavyotarajiwa kujengwa vinawategemea kupata malighafi kutokana na sekta ya kilimo ili kuzalisha bidhaa za aina mbalimbali.
Alisema ili kufikia malengo hayo ni vyema wakulima wajiunge katika vikundi na kuvisajili ili kupata mikopo kutoka taasisi za fedha ili waweze kupata pembejeo mbalimbali tofauti na hivi sasa wanavyotegemea kudra za Mwenyezi Mungu.
Mbali na hayo, pia aliwapongeza watafiti wa kituo cha utafiti wa miwa Kibaha, mkoni Pwani kwa kutoa mafunzo kwa wakulima wa zao hilo hatua iliyowawezesha kuboresha uzalishaji wa miwa.
Mtafiti kutoka kituo cha utafiti wa miwa Kibaha, kitengo cha usambazaji wa teknolojia, Diana Nyanda, alisema kuwa mashamba darasa hayo yalianza mwaka 2010 yakiwa na vikundi vitano na wakulima 77, lakini kila mwaka wamekuwa wakiongeza mashamba darasa na wakulima na hadi mwaka 2016 vipo vikundi 33 na wakulima 584.
Hivyo alisema, pamoja na mafunzo, pia wameletewa mbegu bora za miwa zinazovumilia ukame na magonjwa, ikiwemo ya NCO 376 .


