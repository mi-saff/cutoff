Kukosekana kwa mipango kabambe ya kitaifa husababisha vijimipango rejareja
May 06, 2015

NIMEJADILI kwa muda mrefu sasa umuhimu wa nchi kujitambua, kujiamini, kujithamini na kujiheshimu ili iweze kuwa na sifa za utaifa. Miongoni mwa sifa zinazoifanya nchi kuwa taifa ni pamoja na kuwa na utamaduni wake unaotambulika na wenyeji wa nchi hiyo, lakini pia na wageni wanaoitembelea au wanaoingiliana na nchi hiyo kwa njia mbalimbali.
Nimetoa mifano kadhaa inayoashiria kuwa si kila nchi ni taifa, na siyo kila taifa lina nchi. Aidha nimetoa rai kwamba ingawaje tulikuwa tumeanza kujenga utaifa katika nchi yetu lakini kuna mahali tuliteleza, tukatoka msitarini na hadi sasa tunahangaika tusijue kama tu taifa au la. Sababu zake zinajulikana kwa baadhi yetu, lakini namna ya kupambana nazo ndilo tatizo tulilonalo hivi sasa.
Sababu moja kubwa ni nakisi kubwa ya uongozi miongoni mwetu. Ninaposema uongozi sina maana ya uongozi wa kisiasa tu, bali pia uongozi katika medani nyingine muhimu ndani ya jamii.
Kwa hakika, uongozi si lazima uendane na madaraka ya serikali. Kwa maana yangu, wako watu ambao hawamo kabisa katika serikali, lakini ni viongozi wa jamii, wakati wako watu walio na madaraka makubwa serikalini lakini si viongozi hata kidogo. 
Kiongozi ni yule anayeonyesha njia. Kwa maana hii, kiongozi huwatangulia wenzake, akaonyesha wapi ni salama kwao kupita, au ni njia gani itawafikisha huko wanakotaka kwenda. Mara nyingi hii huwa ni njia aliyokwisha kuikagua na kuidurusu, na kwa hiyo anaielewa fika.
Kiongozi anaweza kujitokeza katika kuiongoza jamii katika kuepukana na hatari za majanga ya magonjwa. Anaweza kuiongoza jamii katika kubuni mbinu mpya za kilimo, ufugaji, biashara na kadhalika. Kuna aina nyingi za uongozi ambao hauhitaji mtu kuwa katika utawala. Lakini pia kuna uongozi ambao unarandana na utawala, na huo ndio uongozi ambao watu wengi wanaujua, lakini wanaukosea.
Ikitokea kwamba mtu amekabidhiwa madaraka ndani ya jamii lakini anabaki nyuma akiwaachia wale anaotakiwa kuwaongoza ndio wamtangulie, huyo si kiongozi; sana sana atakuwa ni mtawala tu, au ni ofisa, au ni mshika-ofisi. Uongozi ni zaidi ya ofisi.
Kwa bahati mbaya, kwa muda wa takriban miaka 30 nchi yetu imekuwa na nakisi kubwa ya uongozi, hususan katika utawala. Nchi imekuwa chini ya watawala ambao hawana maono ya uongozi. Kusema hivi si kuwadharau wale waliojikuta katika nafasi zilizotakiwa kuwa za uongozi lakini wakajikuta wakizifanya kuwa za utawala tu. Kusema hivi ni kukiri kwamba mazingira yetu yamebadilika sana, na wale tunaowaweka madarakani hawana utambuzi wa kutosha wa jinsi mazingira yalivyobadilika, na hivyo hawana uelewa wa kutosha wa nini wafanye katika mazingira haya yaliyobadilika.
Hali hii isingetokea iwapo watu wetu- ndiyo kusema sisi wenyewe- tungekuwa na uelewa wa kutosha wa nini kimetokea, nini kimebadilika, kiasi gani cha mabadiliko kimetokea, jinsi gani tumeathirika kutokana na mabadiliko hayo, na nini tungetakiwa kufanya kukabiliana na mabadiliko hayo.
Kila kundi la watawala lililoingia madarakani limekuwa likiingia na misemo mbalimbali ya kuvutia, na kauli-mbinu zilizobuniwa haraka haraka bila tafakuri ya kina, na bila ya kuwashirikisha wananchi katika tafakuri yoyote ya maana mbali na bashasha na hamasa za kishabiki zaidi kuliko fikra.
Tumesikia na kusoma kila aina ya kauli-mbiu zikitolewa na wanasiasa ambao hawajazieleza kwa undani. Mashabiki wao wa kila aina, na wenye malengo yao yasiyo bayana, wamekuwa wakiirudia misemo hiyo hadi ilipochuja, ikaisha nguvu na ikawa mizito ulimini. Nani anakumbuka “Ari Mpya”? Na huo ni mmojawapo tu ya misemo.
Kwa kuwa kuna ombwe la uongozi, imeshindikana kuwaleta Wa tanzania pamoja ili kujadili na kupanga mustakabali wao. Imeshindikana hata kufanya tathmini ya kilichowahi kujiri katika maisha ya nchi yetu. Ni kama vile tunaanza upya kila mara, hatuna kumbukumbu, na yaliyopita si ndwele.
Sehemu ya sababu inapatikana katika watu kutojiamini na kudhani kwamba wakisikiliza ushauri wa wengine wataonekana hawana uwezo. Lakini ukweli ni kwamba ni watu wenye uwezo mkubwa ndio wanaoweza kupata, kuchukua na kutumia ushauri. Watu wasiojiamini hawawezi kutumia ushauri, hata pale ushauri unapopatikana bila jasho.
Sina shaka ndani ya dhamira yangu kwamba ujenzi wa mustakabali wetu hauna budi kupangwa. Usipopangwa nchi itakwenda shaghlabaghla, kama ambavyo inaonekana inakwenda. Hii ni kwa sababu mahali pasipokuwa na mpangilio unaojulikana kila mtu anajifanyia anavyojua na anavyoweza.


