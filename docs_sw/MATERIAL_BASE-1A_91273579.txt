
CCM na wajinga wake mgongoni!
May 30, 2012

KUTOKA katika mji mdogo wa Mbalizi, mkoani Mbeya, tumemsikia Makamu Mwenyekiti wa Chama Cha Mapinduzi (mstaafu), John Malecela. Amewaambia wananchi wa Jimbo la Mbeya Vijijini kuwa, CCM haiwezi kuwabeba wajinga (mafisadi) mgongoni.
Hii si kauli ngeni masikioni mwa Wa tanzania. Viongozi kadhaa wa ngazi za juu katika CCM wamesikika mara kwa mara wakitaka chama chao kisihusishwe na ufisadi wa baadhi ya wanachama wao.
Lakini jipya kwa Malecela ni uzito wa maneno aliyotumia kufikisha ujumbe huo.
Amewaita mafisadi hao wajinga. Hakika, hii si kauli ya kuacha ipite bila kuijadili.
Malecela alikuwa akihutubia mkutano wa hadhara kumnadi mgombea ubunge wa CCM Mbeya Vijijini, Januari 13, mwaka huu.
Kama nilivyoeleza awali, hiyo si kauli ngeni masikioni mwa Wa tanzania.
Viongozi kama Yusuf Makamba na wengineo, akiwamo Rais mstaafu, Ali Hassan Mwinyi, wamewahi kuzungumzia hilo.
Katika mazungumzo yao wamekuwa wakitaka watuhumiwa wa ufisadi wasihusishwe na chama chao. Wahukumiwe na kulaaniwa kama watu binafsi.
Lakini kichekesho ni kwamba, wakati CCM na viongozi hao wakivuja jasho majukwaani kuwahimiza wananchi wawahukumu mafisadi kibinafsi bila kukihusisha chama, mafisadi hao wameendelea kuwa na kadi za CCM.
Ndiyo! Bado wanamiliki kadi za CCM, wanavaa sare za chama hicho na kikubwa zaidi wanashiriki vikao vya kupanga mustakabali wa chama hicho. Lakini pia wanafadhili chaguzi za ndani za chama hicho, na hata kusaidia kugharimia kampeni za baadhi ya wagombea uongozi wa ndani.
Naam! Licha ya kuwa ni watuhumiwa walioshitakiwa na Serikali ya CCM kwa wizi wa mali za wananchi, bado wanaendelea kuchangia fedha kwa ajili ya kuendeleza chama tawala. Chama chenye Serikali iliyowashitaki. Huu ni uthibitisho mwingine kuwa mioyo ya viongozi wetu imekumbatia zaidi nadharia na kupiga teke vitendo.
Kama nilivyoeleza awali, Mzee Malecela ametumia maneno makali ambayo kwa kiasi fulani yanafanana na hasira za wananchi dhidi ya ufisadi na mafisadi.
Mzee Malecela amenukuliwa na gazeti la Uhuru la Januari 15, mwaka huu akisema;
“Wao wanafikiri CCM itawabeba wajinga mgongoni ili wao waridhike. Kamwe CCM haiwezi kuwabeba watu hao.” Mzee Malecela alijikuta akitoa kauli hiyo baada ya kuhisi kuwa wanasiasa wa vyama vya upinzani wataibuka na kukichafua chama chake kwa kusisitiza kuwa hakiwachukulii hatua zinazostahili mafisadi.
Na katika hisia zake hizo akasema; “Wapo watu watakaokuja hapa na kusema maneno ya kijinga, mara ooh mafisadi.” Binafsi nimehamasishwa na maneno “Wanafikiri CCM itawabeba wajinga (mafisadi) mgongoni, haiwezi kuwabeba watu hao.” Kama nilivyoeleza awali, Mzee Malecela anakataa kabisa CCM kuwa tayari kuwabeba mafisadi. Hata hivyo, kwa upande wangu sina uhakika kama mafisadi hao wamerejesha au kunyang’anywa kadi za uanachama za chama hicho.
Ndiyo, mnaweza kusema bado hawajathibitika mahakamani kwamba ni mafisadi kwa hiyo hawastahili kunyang’anywa kadi.
Kama hoja ni hiyo, tujiulize Je, CCM ni chama chenye viongozi wanaoamini katika dhana ya “best practice”?
Je, hiki ni chama kinachostahili kuwa chama elekezi katika dhana ya “best practice” ili hatimaye kujenga msingi imara wa dhana ya utawala bora nchini?
Ukweli ni kwamba kila mtuhumiwa wa ufisadi mwenye kadi ya CCM bado ni mwana-CCM, na zaidi kitendo cha mwanachama wa chama hiki kufikia hatua ya kufikishwa mahakamani ni ishara kwamba amekiuka imani za chama chake, ambazo zamani ziliitwa imani za mwana-TANU.
Lakini pamoja na haya yote, nisisitize kuwa kauli hii kali ya Mzee Malecela si ya kufanyia kejeli. Pengine ni kauli ya kuungwa mkono. Lakini uungaji mkono kwa vitendo vya dhati, na si vitendo vya “funika kombe mwanaharamu apite.” Binafsi, nimeipa uzito kauli hiyo kwa kujiuliza ni kweli CCM haiwabebi wajinga mgongoni? Lakini wakati nikijiuliza, orodha ya wajumbe wa Kamati Kuu (CC) ya Halmashauri Kuu (NEC) ya CCM ikaanza kujipanga kichwani.
Ni orodha ndefu kiasi, ikiundwa na watu wasiopungua 38. Hao ni pamoja na viongozi wa kitaifa, wastaafu na wanaoendelea kuongoza Taifa. Wamo pia marais wastaafu.
Wamo pia mawaziri takriban wanne wa Serikali ya Kikwete na naibu mawaziri wawili. Lakini pia wamo mawaziri wa Serikali ya nne waliowahi kujiuzulu kwa shinikizo. Hao ni pamoja na Andrew Chenge na Edward Lowassa.
Kamati hii inaongozwa na Rais Jakaya Kikwete, akiwa Mwenyekiti, Pius Msekwa Makamu Mwenyekiti, Tanzania Bara na Rais Amani Abeid Amani Karume, Makamu Mwenyekiti kwa upande wa Zanzibar.
Mawaziri katika kamati hii ni pamoja na George Mkuchika, John Chiligati, Bernard Membe na Muhammed Seif Khatib, wakati safu ya naibu mawaziri ikiundwa na Omar Yusuf Mzee, Emmanuel Nchimbi na Dk. Maua Daftari.
Wajumbe wengine ni Yussuf Makamba (Katibu Mkuu), Salehe Ramadhan Ferouz (Naibu Katibu Mkuu – Zanzibar) Makamu wa Rais, Dk. Ali Mohamed Shein, Shamsi Vuai Nahodha, marais wastaafu Ali Hassan Mwinyi na Benjamin Mkapa.
Wajumbe zaidi ni Rashid Mfaume Kawawa, Dk. Salmin Amour, John Malecela, Amos Makala, Kidawa Hamid Saleh na Samuel Sitta. Wamo pia Pandu Ameir Kificho, Anna Abdallah, Rostam Aziz, Dk. Mohamed Gharib Bilal na Pindi Chana.
Wengine ni Samia Suluhu Hassan, Haji Omar Kheri, Dk. Abdallah Omari Kigoda, Abdurahman Kinana, Anne Makinda, Fatuma Said Ali Mchumo, Zakia Meghji, Sasa ili kujiridhisha kuwa chama hiki ni elekezi katika “best practice” tutazame unadhifu wa baadhi yao (si wote) katika Kamati Kuu. Na zaidi, kila mjumbe kwa nafsi yake ajiulize na apime unadhifu wake ndani ya ulimwengu wa mafisadi na wasio mafisadi.
Tulinganishe kauli ya Mzee Malecela na baadhi ya wajumbe katika Kamati Kuu; huku tukikumbuka kuwa hicho ni chombo cha juu katika kupanga mustakabali wa CCM.
Mustakabali unaohusisha pia chama hicho kutokomeza ufisadi, tena ufisadi unaohusisha vigogo serikalini na nje ya Serikali. 
Tujiulize safu inayounda Kamati Kuu ya CCM ina ‘utakatifu’ uliokamilika unaostahili? Je, Kamati Kuu inaundwa na watu wote safi na wenye ujasiri wa kukemea ufisadi bila kutafuna maneno?
Haya ni maswali tunayoweza kuwauliza wajumbe wa Kamati Kuu mmoja baada ya mwingine. Je, wote wanaamini kwamba CCM haiwezi kuwabeba wajinga mgongoni?
Na kama haiwezi, ni kweli hao wajinga (mafisadi) wanaozungumzwa na Mzee Malecela hawamo kabisa katika Kamati Kuu? Na kama wamo, kwa nini inashindikana kuwawajibisha katika mantiki ya ‘best practice’?
Na tujiulize hao wasiopaswa kubebwa katika mgongo wa CCM ni akina nani? Na tujiulize vilevile kuwa humo katika Kamati Kuu unafiki una nafasi gani katika mijadala ya kuwashughulikia mafisadi?
Lakini baadaye, tumuulize Mzee Malecela kati ya hao wajinga anaozungumzia miongoni mwao bado viongozi katika chama na au serikalini?
Mungu ibariki Tanzania, Mungu ibariki Afrika


