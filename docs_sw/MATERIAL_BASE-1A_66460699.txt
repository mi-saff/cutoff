
Polisi wamsaka mmiliki wa jengo lililoua 14 Nairobi
Nairobi. Rais wa Kenya Uhuru Kenyatta ameagiza kukamatwa kwa mmiliki wa ghorofa lililoporomoka na kuua watu 14 wiki iliyopita.
Rais Kenyatta pia aliwataka wakazi wa nyumba zilizopo karibu na eneo hilo kuondoka wa kuwa zimethibitishwa kutokuwa salama.
Serikali ya Kenya ilisema jengo hilo halikuwa na kibali cha watu kuishi, hivyo polisi wamemtaka mmiliki wa jengo hilo kujisalimisha baada ya Rais Kenyatta kuagiza akamatwe.
Shirika la Msalaba Mwekundu lilisema idadi ya vifo imefikia watu 14.
Watu wengine 134 waliojeruhiwa waliokolewa kutoka kwenye vifusi na raia na wafanyakazi wa uokoaji waliotumia mikono kufanya kazi hiyo. 
Waokoaji walisema waliweza kusikia sauti za watu watano ndani ya vifusi vya jengo hilo.
Rais Kenyatta alizuru eneo hilo la mkasa huo.
Mwaka jana, Kenyatta aliamuru kufanywa ukaguzi wa usalama wa majengo yote nchini Kenya.
Mamlaka ya Kitaifa ya Ujenzi ilikuta asilimia 58 ya majengo katika mji mkuu Nairobi hayana ubora huku Serikali ikisema baadhi ya wajenzi wanakiuka sheria ili kukamilisha haraka miradi ya ujenzi kutokana na kuongezeka kwa biashara za nyumba. 
Mpaka sasa kitengo cha uokoaji bado kinaendelea kutafuta watu ambao wanadaiwa kufukiwa na kifusi cha jengo hilo ambalo liliporomoka.


