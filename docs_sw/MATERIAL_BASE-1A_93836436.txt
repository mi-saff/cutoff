
Wakulima waomba ridhaa kuuza mazao nje ya nchi

Imeandikwa na Mwandishi Wetu, Morogoro

Imechapishwa: 16 Desemba 2016

MTANDAO wa Vikundi vya Wakulima Tanzania (MVIWATA) umeiomba Serikali iwaruhusu wakulima nchini kuuza mazao yao nje nchi iwaweze kuuza kwa bei inayowapatia faida ili wajikwamue kwenye umasikini.

Akizungumza kwenye mkutano wa 21 wa Mviwata, Mwenyekiti wa asasi hiyo, Veronica Sophu alisema jana mjini hapa kuwa amri zinazotolewa na wakuu wa wilaya na mikoa kupiga marufuku uuzaji mazao nje ya nchi zinamkwaza mkulima anayetumia gharama kubwa katika kilimo, lakini anapovuna analazimishwa wapi auze mazao yake.
“Wakulima tunatumia fedha zetu, nguvu zetu tunapovuna mnatulazimisha tuuze mazao yetu ndani ya nchi kwa bei ndogo, na sisi wakulima tunahitaji fedha nyingi tusomeshe watoto wetu, kutukataza kuuza nje mazao yetu tunadhani si sahihi…,” alisema Sophu.
Aliongeza kuwa wakulima wana mahitaji yao yanayohitaji fedha nyingi hivyo kuwakataza wasiuze nje mazao yao ni sawa na kuwapa tiketi kuendelea kuwa na maisha magumu na kuzidi kuogelea kwenye dimbwi la umasikini.
Aliiomba serikali kumaliza tatizo la pembejeo feki wanazosambaziwa wakulima kwa kuwa zimechangia kufanya kilimo kisiwe na tija. Kiongozi huyo alihoji “hii mbolea inaingiaje nchini? Vyombo vya kudhibiti ubora viko wapi?
Alisema mkulima wa Tanzania anatumia gharama kubwa kununua mbolea, lakini anapokwenda kuitumia pembejeo hiyo haimpatii tija na hivyo kurejeshwa nyuma kimaendeleo kutokana na matumizi ya mbolea feki.
Mwenyekiti huyo aliiomba serikali kumaliza migogoro kati ya wakulima na wafugaji kwa kuweka matumizi bora ya ardhi. Alisema viongozi wa kisiasa wanamiliki maeneo makubwa ya ardhi mkoani Morogoro ni vyema wakanyang’anywa na kugawiwa kwa wananchi ili waendeshee shughuli za kilimo na ufugaji.
Naye mlezi wa Mviwata -Taifa, Stephen Mashishanga alisema kutokana na umuhimu wa wakulima kuwa ndio wanaoilisha nchi; serikali inapaswa kutoa kipaumbele katika kushughulikia kero za wakulima kwa haraka. Mashishanga pia alisema migogoro ya ardhi lazima serikali itafute suluhisho kwa kuwa inavuruga amani ya nchi. 
“Serikali iangalie tulikosea wapi ili tujirekebishe.” Mkuu wa Wilaya ya Morogoro, Regina Chonjo alisema serikali inatambua kilimo kama kitovu cha kufikia uchumi wa viwanda na iko tayari kushughulikia kero na changamoto zinazowakabili ikiwemo kumaliza migogoro ya ardhi.
Aliwataka pia wazazi kuwagawia vijana wao mashamba ili wayamiliki na kuyalima kwa ajili ya kupata kipato chao. Pia aliwataka wakulima kuachana na kilimo cha kuhamahama kwa kuwa kimechangia uharibifu wa mazingira.


