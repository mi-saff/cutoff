
Viongozi watafakari kabla ya kutoa uamuzi
Vigezo vya utawala bora ni vingi na havihesabiki vidoleni. Lakini baadhi ya vigezo hivyo ni vya msingi na kimojawapo kikiwa na dosari sifa ya utawala bora wa haki na sheria hutetereka, huvunjika au kutokuwepo kabisa.
Miongoni mwa vigezo muhimu vya utawala bora ni kuwa na mfumo wa utawala na utaratibu wa sheria unaofahamika bila ya utata na siyo unaobadilika kama hali ya hewa katika Bahari ya Hindi.
Pakiwapo shaka ambayo hatimaye hupelekea mtu kutojua kesho patazuka jambo gani au kutolewa tangazo lisemalo kuanzia sasa jambo hili halikubaliki basi utawala bora hugeuka na kuwa wa kauli na siyo wa vitendo.
Siku hizi hapa nchini, hata wataalamu wa hali ya hewa, hawawezi kutabiri jua linapotoka jioni na kesho asubuhi litakapochomoza litatokea jambo gani?
Hivi karibuni tulishudia Jeshi la Polisi nchini likiendeleza maeneo mengi ya pembezoni na vituo vyake kwa kuwekeza vitega uchumi.
Wafanyabiashara waliotaka kutumia maeneo hayo walialikwa na wengi walijitokeza kutaka kupewa sehemu hizo na hatimaye baadhi yao wakapewa na kuachana na mikataba iliyokuwa ikiwaumiza.
Mara baada ya wafanyabiashara kupewa sehemu hizo wakafanya matengenezo makubwa, ikiwa ni pamoja na kuweka vifaa mbalimbali, kama viyoyozi vinavyohitajika kwa biashara zao. 
Hata hivyo, ghafla tunasikia taarifa za kwamba kutolewa sehemu hizo kwa wafanyabiashara binafsi kunahatarisha usalama.
Naibu Waziri wa Mambo ya Ndani, Yusuf Masauni alifika Zanzibar na kutaka maduka waliyopewa wafanyabiashara katika maeneo mbalimbali yaliyo karibu na vituo vya polisi wapokonywe sehemu hizo na warudishiwe fedha zao za pango. 
Hapa yanazuka masuala mengi, lakini kubwa zaidi ni je, huo usalama wa taifa unaozungumzwa hapa haukuonekana muda wote ule na hata ilipoamuliwa kuzitoa sehemu hizo kwa wafanyabiashara binafsi kuendesha shughuli zao?
Jambo jingine linalofaa kuzingatiwa hapa ni kwamba ipo mikataba ya kukodisha maduka hayo na kwa kuwa mikataba sasa inavunjwa yatakuwapo malipo kufidia hatua ya kutoheshimu mikataba na nani ataamua kiwango cha fedha za fidia? Pia, kuwataka hawa wafanyabiashara kufunga maduka na kuchukua bidhaa zao siyo haki kwa sababu wengi hawana pahala pa kuzipeleka.
Hapa inafaa pia ikumbukwe wengi wao walitumia mamilioni ya fedha kutengeneza maduka hayo na wengine walipewa viwanja na kutumia mamilioni ya shilingi kwa ujenzi.
Kuwarejeshea hawa wafanyabiashara fedha za pango pekee siyo kuwatendea haki.
Maduka hayo sasa yamejaa bidhaa, zikiwemo zilizounuliwa kwa mkopo.
Je, jeshi la Polisi litazinunua bidhaa hizo kwa kuzingatia kuwa watu hao wakitimuliwa watakuwa hawana pahala pa kwenda kuziuza.
Baadhi ya wafanyabiashara wanaotaka kutimuliwa ni wale walioondolewa eneo la Darajani, mjini Unguja mwaka jana na kupata hasara ya mamilioni ya shilingi.
Sasa wakiwa wanapumua kwa kupata sehemu nyingine za kuendesha maisha yao wanaambia ``ondokeni haraka''. Jamani kama huu huu siyo unyanyasaji tuupe jina gani jingine?
Wizara ya Mambo ya Ndani inafaa kuzingatia kwa umakini hatua yake ya kutaka kuwatimua wafanyabiashara iliowafungulia milango na ghafla inawafungia na kuwaambia hawatakiwi sehemu hizo.
Hatua hii inasababisha watu wengi katika kujenga dhana kwamba sheria zetu za mikataba zipo kwa jina tu na zinaweza kupinduliwa juu chini wakati wowote ule na wenye mamlaka na madaraka.
Huu siyo mfumo mzuri wa utawala na unawapa nguvu wale waliokuja hivi karibuni na hoja kwamba siku hizi Serikali inafanya uamuzi bila ya kujali sheria na mazingira ya maisha ya watu wake.
Inapotolewa amri kuvunja nyumba hakuna tena mwenye subira wa kuwajali wenye watoto wadogo.
Vilevile, mwenendo kama huu unawarejesha nyuma wawekezaji kwa vile siku zote watakuwa hawana uhakika kwamba baada ya kutumia fedha nyingi kuweka mradi wanaweza wakati wowote kuambiwa funga virago na uondoke haraka.
Wakati mengine unasikia sababu ya kuchukuliwa hatua hiyo ni kwamba wameonekana wamekosa uzalemdo au kuwapo kwao kunahatarisha usalama wa nchi. Baadhi ya wakati uamuzi wa aina hiyo huwa siyo hasa agizo la Serikali moja kwa moja, bali la kiongozi mmoja binafsi na amefanya hivyo kwa sababu anazozijua.
Ni vizuri tukajenga utamaduni unaomhakikishia mwekezaji usalama wa fedha zake anazowekeza na siyo kuwa na mfumo wa wawekezaji kuona wanachokifanya ni kubahatisha na hakuna uhakika wa fedha zao kupotea.
Kama mwenendo huu wa kukurupuka na amri hatutauacha tutajikuta tunawataka wafanyabiashara wa ndani na nje kuwekeza, lakini hakuna atakayeitikia wito wetu kwa sababu hapana uhakika wa usalama wa fedha zao.
Lazima tuwe na mfumo wa sheria unaoeleweka na ambao hauwezi kuwekwa kando au kugeuzwa juu chini kwa amri za viongozi kwa maelezo usalama wa nchi au masilahi ya umma.
Utawala bora hauongozwi na amri au maelekezo ya viongozi. Hizi siyo zama za kiongozi kuamka asubuhi na kusema tangu leo hili marufuku na lile halali.
Viongozi wanatakiwa kusimamia sheria zilizopo na siyo wao kutunga sheria wanazoona ndiyo zinazofaa kwa nchi yetu.
Kama tunayo sheria ambayo tunaiona ina udhaifu inatakiwa kurekebishwa au tunataka kutunga sheria mpya basi iwe kazi ya Bunge na Baraza la Wawakilishi na siyo kiongozi.
Siku hizi hata wafalme na masultani wameachana na mtindo wa kutawala kwa kutoa amri na kutaka zitekelezwe.
Wengi wao sasa wanatumia vyombo vya kutunga sheria ambavyo wawakilishi wake wamechaguliwa na wananchi kwa njia moja au nyengine. Hii ni kwa sababu inakubalika na hapana ubishi kuwa wanoamuwa vipi nchi iongozwe ni umma na ndiyo maana wanaitwa wananchi, yaani wenye nchi.
Viongozi ni mawaka tu wa wananchi wa kutekeleza yale mambo ambayo wao (wananchi au wenye nchi) wanayataka wa wakati ule na hapo baadaye.
Anapotokea kiongozi kuchukua madaraka wanayiyaona hana mamlaka nayo hupachikwa jina la dikteta, yaani mwenye kutoa amri na kutaka anachitaka kitekelezwa kama afanyavyo mwalimu wa shule wakati wa darasa la kuandika imla.
Wanafunzi huandika lile linalotamkwa na mwalimu na hawana haki ya kuuliza suala au kubisha. Hii ndiyo iliyopelekea uongozi wa aina hii hata upakwe vipodozi vya aina gani ili uvutie huitwa utawala wa kiimla.
Tunafanya makosa na tukubali kwa kujirekebisha na kuwa na mfumo wa utawala ulio wazi wa hai na sheria na siyo kila siku viongozi kukurupuka na hili na lile au kutoa amri huyu au yule ashughulikiwe kwa vile siyo "mwenzetu".
Tuziachie sheria tulizozitunga zifanye kazi na wale wanozivunja washughulikiwe kisheria na wale tuliowapa majukumu ya kusimaia sheria mbalimbali tuliziweka katika nchi yetu. 
Miongoni ma taasisi ambazo jamii inatarajia kuwa mstari wa mbele kuhakikisha inafanya mambo yake kisheria na siyo kuongoza kwa amri, kama tunavyo katika gwaride ni Jeshi la Polisi.
Baruapepe: barasteki@gmail.com


