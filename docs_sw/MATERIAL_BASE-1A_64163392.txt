
WATAFITI WAKUMBUSHWA WAJIBU WAO

November 10, 2013

Watafiti wameshauriwa kuwepo kwa njia sahihi ya utoaji wa matokeo ya tafiti ili kukabiliana na changamoto ya magonjwa mbalimbali ya kuambukiza barani Afrika na kwingineko ili kujenga jamii yenye nguvu ambayo itaharakisha maendeleo.
Maendeleo hayo yatajengwa kupitia wananchi ambao wana afya njema na uwezo wao wa kushiriki katika shughuli za kiuchumi kila siku.
Wito huo umetolewa mwishoni mwa wiki na Mkurugenzi Mtendaji wa Taasisi ya Southern Africa Centre for Infectious Disease Surveillance (SACIDS), Mark Rweyemamu katika Chuo Kikuu cha Kilimo (SUA) mkoani Morogoro wakati akifunga warsha ya siku mbili juu ya tafiti na mawasiliano iliyokutanisha watafiti mbalimbali toka SACIDS.
SACIDS ni muungano wa taasisi 25 katika nchi tano zilizopo Kusini mwa Jangwa la Sahara ili kukabiliana na suala la afya kwa pamoja kanuni inayojumuisha afya ya binadamu na wanyama, pamoja na mazingira, ikishirikiana na taasisi nane za upande wa Kaskazini. 
Rweyemamu alisema kuwa, watafiti wanajenga elimu na ushahidi ambao ni lazima uwasilishwe kwa watu kama wafanyakazi wa serikalini, mashirika yasiyo ya serikali na jamii kwa ujumla ili kuhakikisha wananchi wanalindwa dhidi ya magonjwa mbalimbali.
“Warsha hii ya siku mbili imelenga kuwakutanisha watafiti wa ujuzi ili kwa pamoja wazungumze kwa ufasaha miongoni mwao pamoja na watu wao wengine wanaowalenga,” alisema.
“Wanaoshiriki kwenye warsha ni pamoja na maprofesa, madokta watafiti, wanafunzi wa shahada ya uzamivu na wataalamu wengine wa masuala ya utafiti toka Tanzania, Zambia na Jamhuri ya Demokrasia ya Kongo (DRC). Warsha hiyo ilitolewa na SACIDS kwa kushirikiana na Taasisi za London International Development Centre, University of London,” aliongeza Rweyemamu.
Mpango huo kwa ufupi ulikuwa ni uwasilishaji juu ya ni jinsi gani watafiti wanaweza kufanya kazi na vyombo vya habari, ikifuatiwa na mazoezi ya vitendo, yaliyotolewa na Kaimu Mhariri Mtendaji wa Tanzania Standard Newspapers (TSN), Gabriel Nderumaki.
Justin Masumu, mshiriki kutoka DRC wakati wa warsha hiyo alisema, “Mafunzo haya yamenisaidia kufahamu kanuni muhimu za mawasiliano, hususan matumizi ya lugha sahihi ya Kiingereza. Natamani ingekuwa inaendelea,” alisema.
Aaron Mweene, mshiriki mwingine toka Zambia aliongeza kuwa, ‘ufasaha na kuwa na mtazamo elekezi ni vitu muhimu katika mawasiliano fasaha.
Washiriki walitoka katika warsha hiyo wakiwa na nguvu mpya na kujiamini kuwa na uwezo wa kujenga mifumo chanya ya mawasiliano katika taasisi zao nyumbani watokako.
Waliweka msisitizo katika uandikaji wa sentensi fupi fupi, utumiaji wa mitandao ya kijamii ili kuwasilisha tafiti mbalimbali, kufanya kazi na vyombo vya habari mara kwa mara na kuweka ujumbe wa tafiti zao katika lugha rahisi ili kufikia matakwa ya watu wanaowalenga


