
Utamaduni, desturi, mapokeo na mabadiliko Jun 28, 2012

Katika mambo yanayoathiri juhudi za maendeleo, na wakati mwingine kuziviza na kuzirudisha nyuma ni utamaduni, desturi na mapokeo. Utamaduni umeelezwa mara nyingi kuwa ndicho kielelezo cha jamii au taifa, roho ya jumuiya na chimbuko la maelekezo ya ujumla ya watu husika.

Utata wa dhana ya utamaduni unajitokeza katika sura mbali mbali, na si wakati wote wanajamii husika wanaweza kukubalian juu ya nini kinaendana na utamaduni wao na kipi hakiendani nao. Mara nyingi kile kinachoitwa utamaduni kinaweza kuonyeshwa kwamba ni jambo la kuletwa lililopandikizwa kwa maslahi fulani na wala halina mashiko katika mapokeo ya jamii husika.

Aidha kile ambacho kinaweza kukubalika kama sehemu ya utamaduni wa jamii kesho kinaweza kuwa kimebadilika na kuonekana kama kisichofaa. Ni kweli pia kwamba tabaka la watawala na wenye mitaji huathirti sana mitazamo ya kiutamaduni kwa kuyafanya mawazo yao, utashi wao na maslahi yao viwe ni nguzo za utamaduni pasipo kuwa na viwango vya rejea vinavyorudi nyuma kwa muda mrefu kiasi cha kujenga mapokeo.

Yapo mambo ambayo kila ninapoyaangalia, nayasikia, nayasoma, name najiuliza maswali. Kwa mfano kulikuwa na wakati nchi hii ilikumbwa na kampeni ya kupiga marufuku nguo fupi kwa wanawake. Ikawa ni marufuku kwa msichana kuvaa gauni au sketi fupi na kupita barabarani. Umoja wa vijana wa chama-tawala ukawa na kazi ya kupita kila mahali mijini kuwakamata wasichana waliova anguo fupi, na ikawa ni shughuli kweli kweli. 

Mikutano mikubwa mikubwa ikaitishwa, iakahutubiwa an viongozi wakuu wa kitafifa, na maelekezo kadhaa yakatolewa kuhusu jinsi ya kuvaa. Hata watlii walioteremka kutoka kwenye ndege walifungwa khanga ili wafunike maungo yao yasije yakaonekana hadharani. Kilikuwa ni kipindi cha pilika.

Hasara tulizopata kwa ujinga ule bila shaka zilikuwa nyingi. MOajwapo ni kwamba baadhi ya watu waliotaka kuitembelea Tanzania walibadili mipango yao na wakaenda kwingine. Katika miaka ya sabibi nilikutana na mwanamama mmoja kutoka Cape Verde mjini Paris. Alipoambiwa kwamba natoka Tanzania akanichangamkia na kuisifu nchi yetu kwa msimamo wake katika kuunga mkono harakati za ukombozi nchini kwake, Cape Verde, name nikawa najisikia furaha.

Punde akasema maneneo yaliyonichoma moyo: Lakini, pamoja na msimamo imara wa kisiasa katika kuunga mkono harakati zetu, watu wenu ni washamba mno. Nilikuja na mkuu wetu wa chama, PAIGC ( chama acha ukombozi wa Guinea Bissau na Cape Verde). Tumefika uwanja wa ndege Dar es Salaam, tumeshuka kwenye ndege, na mara moja mimi nimezingirwa na wanawake waliotaka kunivisha kitenge eti miguu yangu isionekane!

Nilikataa na kukazuka ubishi mkali hadi mkuu wa msafara aliponiamuru nikubali kuvaa kipande hicho cha shuka. Iliniuma sana kwa sababu miguu yangu ni mizuri, si ya kufichwafichwa. Niliapa sirudi tena Tanzania, ingawaje navutiwa sana na misimamo ya Mwalimu kuhusu ukombozi. Tulikuja kuwa marafiki wazuri, lakini hakuchoka kunitania mara kwa mara kuhusu kisa hicho.

Naieleza hadithi hii kwa sababu ya kutambua kwamba tulichokuwa tunafanya wakati ule hakikuwa na maana sana, ingawaje tuliambiwa kwamba tulikuwa tunalinda “utamaduni wa nchi yetu.” Baadaye jambo hili lilinifanya nijiulize mambo mengi kuhusu umakini wetu katika fikra na matendo.

Katika mambo yaliyonijia mara moja moja wapo lilikuwa kwamba kila ninapopita mashambani nakutana na wanawake wanaoendelea na shughuli zao za kila siku wakiwa wamevaa vinguo vifupi mno, na wengi wao wakiwa wamaeachia maziwa yao yakining’inia, bila wasiwasi kabisa. Nikakumbuka kwamba maziwa ya mama wa Kiafrika si kiungo cha matamanio ya ngono hata kidogo, bali ni mgahawa wa mtoto wake, na mgahawa hauhitaji kufichwa kwa kufunikwa.

Makatazo kuhusu nguo fupi na marufuku ya kuonyesha maziwa hadharani ni ni mafundisho tuliyoletewa na wageni ambao wakati wakija kwetu utamaduni wa kwao ulikuwa unakataza mwanamke kuonyesha haka kisigino na maziwa ndiyo kabisa yalikuwa ni siri ya mume. Huo ulikuwa utamaduni ulioitwa “Victorian” kwa sababu ulishamiri chini ya enzi ya Malikia Victoria wa Uingereza.

Kwamba utamaduni wa Malikia Victoria umefanywa ukawa ndio utamaduni wa Mwafrika ni kichekesho kichungu, na ishara nyingine kwamba tumetekwa kiakili na kisaikolojia. Vichekesho kama hivi viko vingi mno.

Lakini, kwa ubunifu wetu, tulikwenda mbali zaidi kuliko mafundisho tuliyopata kwa wawakilishi wa Victoria. Kama si ubunifu nini, ukifikiria kwamba tulipiga marufuku, si nguo fupi pakee bali pia suruali zenye midomo mipana chini (bell-bottom au Pecos), ambazo hizi hazikupigwa marufuku wakati wa Malikia Victoria kwa sababu zilikuwa hazijajitokeza enzi hizo.

Hii ya Pecos nayo ina kijihadithi kidogo. Yapata miaka mitano kabla ya “Pecos” kujitokeza mjini, vijana walianza kuvaa suruali “mchinjo” zilizobana toka kiunoni hadi chini kiasi kwamba ulikuwa unajiuliza ni vipi suruali inavaliwa na kuvuliwa. Ni kama vile mtu kashonewa suruali mwilini na kwamba siku ya kuivua itabidi ikatwe kwa mkasi.

Vijana wa chama wakaingia kazini kuwasaka vijana waliovaa “mchinjo’ na ikawa shughuli nzito. Vijana waliovaa kinyume cha “utamaduni wetu” walisimamishwa njiani na wakalazimika kuonyesha kama chupa ya bia inaweza kupita katika mdomo wa suruali, la sivyo wanarushwa “kichura.” Shughuli hii ilisitishwa tu pale Mwalimu Nyerere alipoikemea kwa kuuita ya upuuzi. Katika mazungumzo ya faragha alisema: “Ningekuwa kijana mungenikoma. Nyie si mnataka kupitisha chupa moja.
Mimi ningeshona suruali ya kupitisha chupa tano, kisha nione mtafanya nini.” Baada ya miaka mitano, ndiyo ikaja “Pecos,” kama vile Mwalimu aliitabiri.

Kama ni kweli kwamba nguo fupi zilikatazwa kutokana na mafundisho ya mawakala wa Victoria, “Pecos” zilikatazwa kwa mafunzo ya nani? Hakuna. Kilichokuwa kinafanyika ni kuzuia kila kitu tusichokizoea kwa sababu hatuna uhakika nacho na kinaweza kuwa na hatari kwetu na kwa maisha yetu kama tulivyoyazoea. Ye yote aliyesoma “Kusadikika” (Shaaban Robert) anajua jinsi ambavyo Karama alipata upinzani mkubwa nchini kwake kutokana na kutaka kuanzisha taaluma isiyozoeleka nchini.

Hiyo ndiyo hali inayoelezwa kama “Uhafidhina,” mtazamo unaoshuku mabadiliko ya aina yo yote, ukitaka kuhifadhi mambo kama yalivyo na jinsi yalivyozoeleka.
Ni hali ambayo imeiumiza mno nchi yetu na itazidi kuiumiza mpaka tupate kizazi kinachothubutu kujaribu mambo mapya.

Yumkin, yapo mambo yanayopasa kuhifadhiwa, na kila jamii na kila nchi inayo mambo yaike ambayo inayaenzi na ingetaka yaendelee kuwapo. Ziko mila zinazohimiza uungwana, ukarimu, upendo, uaminifu na zinazokemea ulaghai, uongo, fitina, ukatili, uvivu, uchoyo, uroho na kadhalika.

Bila shaka makatazo ya tabia mbaya yana umuhimu wa kuhifadhiwa. Tabia mbaya zinahitaji kukatazwa, hata kama zilianza kuzoeleka miongoni mwetu. Hakuna utamaduni wa maana ambao unashabikia matendo maovu. Kadri jamii inavyozidi kupata maendeleo ya kielimu na kufunuka macho ndivyo tabia mbovu zinavyozidi kupigwa vita, kudhoofishwa, na hatimaye kuachwa kabisa.

Baadhi ya mabadiliko ya aina hii tunayaona kwani yanatokea mbele ya macho yetu, lakini mara nyingi tunakuwa wazito kuyatambua. Yanatokea majumbani mwetu, yanajitokeza maofisini, tunayaona mitaani, tunayasikia Bungeni.
Utamaduni unabadilika lakini sisi tunasita kuyatambua mabadiliko hayo.
Tunasita kuyatambua hasa tunapokuwa na amslahi yasiyokubali mabadiliko ya kimsingi.


