Jarida la Wanawake: Tushiriki katika maandalizi ya sikukuu

Imeandikwa na Theopista Nsanzugwanko

Imechapishwa: 18 Desemba 2016

WIKI hii ni ya mwisho kwa ajili ya maandalizi ya Sikukuu za Krismasi na Mwaka Mpya hivyo kila familia inajiandaa katika kuweka mikakati ya kuhakikisha sikukuu hizi zinafanyika kwa upendo na amani. 

Ni vema wanawake kushiriki katika mipango ya Sikukuu kwa kuhakikisha watoto wanafurahia kwa uwezo ulionao bila kuangalia familia fulani imejipanga vipi katika kusherehekea sikukuu hizo kwani ni vema kuangalia kama una uwezo wa kusafiri ni vema kufanya hivyo na kama huna uwezo ni vema kufanya sherehe nyumbani kwako.
Katika nyakati hizi za sikukuu kumekuwa na tabia ya baadhi ya wanawake kutaka mahitaji makubwa tofauti na uwezo wao na bila kuangalia majukumu yaliyo mbele yako jambo hilo si sawa hata kidogo.
Kwani wanawake mnatakiwa kuangalia vipaumbele na hata katika manunuzi ya nguo mpya unaweza kufanya kwa watoto tu lakini pia unaweza kuwajengea tabia watoto ya kuwanunulia nguo wakati wowote pesa inapokuwepo na si lazima nyakati za Sikukuu kwani jambo hilo linaweza kufanya familia ikaleta mgongano kwa watoto kukosa nguo pekee.
Kwa upendo mkikaa kama familia ni vema kuangalia uwezo uliopo na kuweka mipango ya pamoja kwa kutanguliza upendo katika maandalizi hayo, Sikukuu zitafanyika kwa upendo wa hali ya juu hata kama kuna changamoto mbalimbali za kiuchumi.
Hakika wanawake ni nguzo ya familia hivyo ni vema kuwa wasimamizi kwenye maandalizi haya, ikiwa ni pamoja na kusaidiana kwenye familia katika masuala mbalimbali kwa kile kidogo ulichonazo na si kusubiri kila kitu kifanywe na mume wako.
Hapo ndipo utaona umuhimu wa kuwa na kitu cha kufanya na kuacha kubweteka tu na kusubiri kuletewa hakika utakapotoa mchango wako katika sikukuu na hata majukumu mengine ya watoto kwa mwezi ujao thamani yako inaongezeka kwa mume wako kwa kuona kweli ana msaidizi ndani ya nyumba.
Hivyo katika kufanikisha yote lazima kuwe na upendo utakaoleta furaha na amani katika nyumba yako wakati wote wa maandalizi hata katika sikukuu zijazo.


