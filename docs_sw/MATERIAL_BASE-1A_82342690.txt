
TFF kuizawadia Kili Queens milioni 22/-

Imeandikwa na Mwandishi Wetu

Imechapishwa: 24 Septemba 2016

RAIS wa Shirikisho la Soka Tanzania (TFF), Jamal Malinzi ameahidi kuipa timu ya taifa ya Tanzania Bara ya wanawake ya Kilimanjaro Queens dola za Marekani elfu 10 (sawa na Sh milioni 22) baada ya timu hiyo kutwaa ubingwa wa Chalenji.

Hayo aliyasema wakati wa chakula cha jioni kilichoandaliwa kwa ajili ya wachezaji hao kutwaa ubingwa huo katika mashindano ya kwanza ya Afrika Mashariki yaliyofanyika Jinja, Uganda.
Naye Waziri wa Habari, Utamaduni, Sanaa na Michezo, Nape Nnauye, alisema kuwa amefurahishwa na ubingwa wa timu hiyo na kusisitiza kuwa umefuta dhana ya Wakenya ambao siku zote wamekuwa wakitangaza Mlima Kilimanjaro uko kwao Kenya.
Kutokana na ubingwa huo na kuitetea nchi, Nape ambaye aliongozana na Wabunge sita wa Bunge la Jamhuri ya Muungano wa Tanzania, aliahidi kuitafutia timu hiyo mdhamini na kwa baadhi ya wachezaji kupata ajira sehemu mbalimbali hususan kwa kampuni kadhaa ambazo zimewekeza hapa nchini.
“Niko na wabunge hapa. Bunge la Novemba ambalo litaanza Novemba mosi, naawaalika bungeni. Tutazungumza na Spika ili kuvunja kanuni za Bunge ili ninyi muingie bungeni na kombe letu. “ Nitawaomba wabunge wakate posho zao kidogo, ili kuwazawadia ninyi pale mtakapofika. Tutakuwa na mchezo wa mpira wa miguu kati yenu na wabunge, na kila bao moja mtakalowafunga wabunge, litalipiwa Sh milioni moja.” “Mimi ndiye nitakayehesabu mabao, lakini mkae mkijua haitakuwa kazi rahisi kuwafunga wabunge. Wako vizuri,” alisema Nape ambaye pia ni Mbunge wa Jimbo la Mtama na kauli yake hiyo iliungwa mkono na Mwenyekiti wa Bunge Sports Club, William Ngeleja.
Wengine waliokuwako ni Bupe Mwakang’ata, Alex Gashaza, John Kanuti ambaye
mbali ya ubunge pia ni Mjumbe wa Mkutano Mkuu wa TFF kadhalika Venance Mwamoto, nyota wa zamani wa timu ya Taifa na Kocha wa daraja B. Safari ya ubingwa wa Kilimanjaro Queens ilianzia hatua ya makundi kwa kuilaza Rwanda mabao 3-2 kabla ya kutoka suluhu na Ethiopia ambayo pia ilivuna ushindi wa mabao 3-2 kutoka kwa Rwanda.
Tanzania na Ethiopia zilitoka sare na kurusha sarafu, ambako Tanzania ikawa ya kwanza katika kundi B hivyo kucheza na Uganda ambayo ililala kwa mabao 4-0 katika mchezo wa nusu fainali kabla ya kushinda 2-1 katika fainali dhidi ya Kenya.


