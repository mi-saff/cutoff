
Jinsi ya kujipanga unapofikiria kuachana na mpenzi wako
Wiki iliyopita katika makala haya tuliona kuwa, kuanza uhusiano siyo kitu rahisi na ni mchakato wenye changamoto nyingi. Pia, kuusitisha siyo kitu rahisi na kina mlolongo wa milima na mabonde na wengi wetu yanawasumbua na kujikuta wanafanya uamuzi usio mzuri na hivyo kujiingiza katika matokeo mabaya au kupanda mbegu ya uharibifu mbeleni.
Ni ukweli usiopingika kwamba siyo lazima au shuruti kwamba kila unayeingia naye kwenye uhusiano lazima muishie kuishi pamoja maishani (hapa namaanisha wale ambao bado hawajaingia kwenye ndoa). 
Uhusiano huanza na huweza kufa pia, tena kutokana na sababu mbali mbali ikiwamo waliopendana kutojua namna bora ya kuhusiana.
Kiwango cha uwekezaji Ugumu au urahisi wa kusitisha uhusiano uliopo unaweza ukaletwa na kiwango cha uwekezaji mlioufanya na mwenzako. Ikiwa umewekeza sana katika uhusiano kuna uwezekano mkubwa ikawa ngumu kungâ€™oka au kuruhusu kuachana, lakini kama umewekeza kidogo basi ni rahisi sana kuruhusu au kukubali pale fursa ya kutengana inapotokea.
Kuwekeza huku hakupo tu kwenye maeneo ya kiuchumi, bali pia kihisia, kijamii, kiroho na kwingineko. Mnaweza kuwa mmekutana muda mfupi tu lakini kuna mambo mengi mmefanya pamoja ya kimaendeleo.
Mambo haya mara nyingi moyo wako unasita kuyaruhusu yapotee kirahisi, utakuta unajitahidi kwa hali yeyote ili kuokoa uhusiano wako na kuendeleza vile mlivyofanya pamoja.
Kuwekeza kijamii ni kule kuruhusu uhusiano wenu ujulikane na watu wengi kuanzia ndugu hadi marafiki, mara inapotokea dhoruba ya kuwafanya mtengane ukiwaza jinsi watu wengi wanawajua na kuheshimu uhusiano wenu, unaona bora tujitahidi kuokoa jahazi.
Hizi zote na nyingine nyingi ni hali zinazokuwezesha kujua jinsi uwekezaji kwenye uhusiano unavyoweza kurahisisha au kuleta ugumu wakati wa kuachana.
Kiwango cha kutokuridhika Kama mmojawapo au wote mlioko katika uhusiano hamjaridhika na furaha, raha na penzi kila mmoja analolipata kutoka kwa mwenzake basi kuna urahisi wa kutengana kuliko wale ambao wanaridhika na uhusiano wao.
Yawezekana dhoruba kali imeukumba uhusiano wenu lakini ukweli ni kwamba kama wote mnaridhishwa na jinsi mnavyopendana, katika hali hii mnaweza kukaa chini na kuamua kuliongelea jambo lile ili kuokoa muungano wenu.
Kinyume chake, kama mpo kwenye uhusiano na moyo wa mmoja unamaumivu kila wakati, wala hakuna la kufurahia, basi chochote kinachojiri, hata kama ni dhoruba ndogo inaweza kuwatenganisha.
Kiwango cha kuridhika kwetu na uhusiano tuliomo ndicho kinachoweza kutushikanisha katika vipindi au nyakati zote.
Tathmini ya faida na hasara Mara nyingi urahisi au ugumu wa kusitisha uhusiano au kuendelea nayo unaweza kutegemezwa na kila mmoja wenu anavyo tathmini faida au hasara za kuachana kwenu.
Ikiwa mmoja au wote mnaona kwamba kuachana kwenu kuna hasara kubwa kuliko faida, basi uwezekano ni mkubwa kwamba wote mtakuwa na jitihada za dhati katika kuokoa uhusiano wenu usivunjike.
Ikiwa mnaona au kudhani kwamba kusitisha uhusiano wenu kuna faida zaidi kwenu wote, au mmoja wenu anaona mkitengana atafaidika zaidi ya kupata hasara basi, atajitahidi kwa jinsi awezavyo kuhakikisha mnatengana.
Kama siyo kujitahidi basi hatokuwa na hamasa ya kushiriki katika jitihada zozote za kuliokoa penzi lenu kwa sababu kwake yeye kufa kwa uhusiano huo kuna faida zaidi kuliko kuendelea.
Baadhi ya vitu vinavyoweza kumfanya mtu kuona kuwa kusitishwa kwa uhusiano kuna hasara ni pamoja na kuwa na watoto, mali, heshima ya ndoa, kuheshimika au kujulikana na jamii, umri kuwa mkubwa n.k.


