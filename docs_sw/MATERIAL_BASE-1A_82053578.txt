Mgogoro wa machinga, serikali wanukia Mwanza
Aug 11, 2016

NA CHRISTOPHER GAMAINA,

MWANZA

KUNA kila dalili ya kuzuka mgogoro mwingine mkubwa kati ya machingana serikali ikiwaofisi za Mkuu wa Mkoa, Wilaya na Jiji la Mwanza zitaendelea kutowashirikisha wafanyabiashara hao katika mpango wa kuwaondoa ndani ya Jiji, imefahamika.

Tayari ofisi ya Mkurugenzi wa Halmashauri ya Jiji imemwandikia Meya barua kumtaarifu kwamba imekusudia kuwahamisha machinga kuanzia Agosti 20, mwaka huu kwa usimamizi wa karibu wa ofisi za Mkuu wa Mkoa wa Mwanza na Wilaya ya Nyamagana.

Barua hiyo iliyoshuhudiwa na RaiaMwema inaainisha kwamba uongozi wa Halmashauri ya Jiji la Mwanza unatarajia kutumia Sh.milioni 200 kufanikisha shughuli za kuwaondoa machinga katikati ya Jiji kuwapeleka maeneo ya pembeni yaliyopo Mirongo Community Centre na Sinai Mabatini.

Machinga wanaoguswa na hatua hiyo inayoaminika ni amri halali ya Mkuu wa Mkoa wa Mwanza, John Mongella na Mkuu wa Wilaya ya Nyamagana, Mary Tesha, ni wanaofanya biashara katika maeneo ya Makoroboi, Sahara na Stendi ya Tanganyika.

Kwa sasa ofisi ya Mkurugenzi waHalmashauri ya Jiji inayatambua maeneo hayo kuwa si rasmi kwa shughuli za machinga, hivyo utaratibu wa kuwahamisha utatekelezwa haraka kwa kuwatumia askari polisi, mgambo na maofisa mbalimbali wa jiji hilo.

Barua ya Kaimu Mkurugenzi wa Halmashauri ya Jiji, Hosiana Kusiga kwenda kwa Meya wa jiji hilo, James Bwire, inasisitiza kuwa mpango wa kuwahamisha machinga hao ni utekelezaji wa sheria na kanuni za uendeshaji wa majiji Tanzania zifuatazo:

Kanuni za Serikali za Mitaa za Mamlaka za Miji za UendeshajiwaMajiji za Mwaka 2008, SheriaNdogo za Usafi wa Mazingira za Halmashauri ya Jiji la Mwanza za Mwaka 2010, Sheria ya MipangoMijiSura Na. 8/2007 na Sheria ya Mazingira Na. 25/1972.

Machinga walalamika

Viongozi wa machinga hapa wamekana kupewa taarifa hiyo ya kuhamishwa Agosti 20, mwaka huu wakisema hata wao wanaisikia kwa watu wengine mitaani, hivyo hawaifanyii kazi.

“Kwangu mimi sina taarifa yoyote, ni habari za juu juu tu. Hatujashirikishwa katika hilo na sina taarifa rasmi kutoka kwa Mkurugenzi wa Jiji,” alisema Mwenyekiti wa Shirika la Umoja wa Machinga (Shiuma) Mkoa wa Mwanza, Matondo Masanja, katika mahojiano na RaiaMwema jijini hapa, mwishoni mwa wiki iliyopita.

Aliongeza kuwa yeye na wasaidizi wake walidokezwa kwamba kuna kikao cha viongozi wa mkoa, wilaya na jiji kinajadili masuala ya machinga kwenye ukumbi wa halmashauri ya jiji Ijumaa iliyopita, lakini walipofuatilia ili kujua kinachoendelea walizuiwa kuingia.

Hata hivyo, inadaiwa maridhiano ya kuwahamisha machinga hao hayakufikiwa katika kikao hicho, hivyo kiliahirishwa hadi Jumanne ya jana kwa hatua za kubarikiutekelezaji wa mpango huo.

Katibu Mkuu wa ShiumaVenatusAnatori, naye alisema hana taarifa rasmi kuhusu suala hilo, lakini alikuwa ameanza kushirikiana na viongozi wenzake kulifuatilia katika ofisi husika.

“Tunajipangakwaajili ya kufuatiliataarifa hiyo kwa Mkurugenzi wa Jiji,maana wanachama wetu (machinga) wameanzakutuulizajuu ya uhamishohuo lakini badohatuna cha kuwajibu,” alisema Anatori na kuongeza:

“Sisi (Shiuma na machinga) hatupingi kuhamishwa ila hilo wanalotaka kufanya bila kutushirikisha ni la kinyama. Sisi tulikuwa tunajua wanaohamishwa ni machinga wa barabarani, lakini hayo mengine ya kusikia tu hatuyafanyii kazi.”

Kwa upande mwingine, viongozi hao wa Shiuma na machinga wengine waliozungumza na gazeti hili wamehoji sababu za kutaka kuwaondoa ghafla kwenye maeneo waliyokabidhiwa na Halmashauri ya Jiji la Mwanza, tena bila kuwashirikisha.

Wamelalamikia pia hatua ya kila kiongozi anayehamishiwa jijini hapa kuanza kumulika shughuli zao kwa nguvu kubwa wanayodai inawadhoofisha kimapato kutokana na kuhamishiwa maeneo ya pembeni yasiyofikiwa na wateja wengi. 

Mkurugenziazungumza
Alipoulizwa kuhusu suala hilo, Mkurugenzi wa Halmashauri ya Jiji la Mwanza, Kiomoni Kibamba, alisema uamuzi wa kuwahamisha machinga hao ni amri halali ya Mkuu wa Wilaya ya Nyamagana na kwamba kumbukumbu za ofisi yake zinaonesha kuwa wafanyabiashara hao walishirikishwa katika mpango huo.

“Mimi niko safari, lakini nimeambiwa kulikuwa na vikao kuhusu suala hilo na machinga walishirikishwa na hiyo ni amri halali ya mkuu wa wilaya, sisi wengine ni watekelezaji,” alisema Kibamba kwa njia ya simu.
Aidha, alisema taarifa nyingine alizo nazo ni kwamba baadhi ya machinga wanaotakiwa kuhamishwa waligawiwa nafasi kwenye maeneo ya Mirongo Community Centre na Sinai Mabatini miaka ya nyuma, lakini baadaye waliyauza na kurejea katikati ya Jiji.

“Wao (machinga) wakubali mabadiliko ya kuhamia maeneo mapya, wateja watawafuata kule. Mimi ninachofahamu ni kwamba wameshirikishwa hata kwenye vikao vya Baraza la Madiwani wa Halmashauri ya Jiji la Mwanza,” alisisitiza Mkurugenzi huyo aliyekabidhiwa madaraka hayo hivi karibuni.


