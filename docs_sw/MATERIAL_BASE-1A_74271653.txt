
Hali mbaya ya hewa yasitisha utafutaji wa maiti za abiria
PANGKALAN BUN, Indonesia, HALI mbaya ya hewa ilisababisha shughuli za kusaka miili zaidi ya abiria wa ndege AirAsia QZ8501 kusitishwa huku uchunguzi kuhusu chanzo cha ajali hiyo ukianzishwa.
Baada ya siku mbili za msako katika Bahari ya Java, zaidi ya miili 40 pamoja na vifaa vya ndege hiyo vilipatikana.
Japo maafisa wa uokoaji walikuwa wameahidi kuendelea na shughuli zao, mawimbi makali ya bahari yaliwalazimisha kusitisha msako wao.
“Tunakabiliwa na hali mbaya hewa. Mvua kubwa na upepo zimetuzuia kuendelea na shughuli zetu asubuhi,” Mshirikishi wa uokoaji huo S.B. Supriyadi aliwaambia wanahabari.
Mkuu wa Kitengo cha Uokoaji Bambang Soelistyo alisema tayari miili sita imetambuliwa ukiwemo wa mhudumu mmoja wa ndege.
“Punde hali ya anga itakapotulia miili iliyopatikana itasafirishwa hadi Pangkalan Bun, mji ulio karibu na uwanja wa ndege, ” alisema Bw Soelistyo.
Bw Supriyadi alisema mamia ya wataalamu kutoka jeshi, polisi na kitengo cha uokoaji wanasubiri hali itulie ili kuendelea na shughuli za kusaka miili na vifaa muhimu vya ndege.
Ndege hiyo ilikuwa safarini kwenda nchini Singapore ikitoka mji wa Surubaya nchini Indonesia. Shughuli za kuitafuta zinafanyika kwenye kisiwa cha Belitung.
Na MASHIRIKA


