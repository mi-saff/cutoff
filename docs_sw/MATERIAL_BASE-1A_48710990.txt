
KCMC yahitaji madaktari bingwa 100

Imeandikwa na Arnold Swai, Moshi

Imechapishwa: 30 Oktoba 2016

HOSPTALI ya Rufaa ya KCMC iliyopo Moshi mkoani Kilimanjaro, hivi sasa inakabiliwa na uhaba wa madaktari bingwa 100.

Inakabiliwa na uhaba huo, licha ya kuwa moja ya kitovu muhimu cha huduma ya afya katika Kanda ya Kaskazini na mikoa zaidi ya 20 kutoka kanda na nchi jirani ya Kenya.
Akizungumza katika ufunguzi wa Mkutano wa tatu wa Chama cha Wataalamu wa Figo Tanzania (NESOT), uliofunguliwa na Naibu Waziri wa Afya, Maendeleo ya Jamii, Jinsia, Wazee na Watoto, Dk Hamisi Kigwangalla, Kaimu Mkurugenzi wa Hospitali ya Rufaa ya KCMC, Sarah Urassa, alisema mbali na upungufu huo pia upo upungufu wa manesi kwa mujibu wa ikama.
Urassa alisema Hospitali ya KCMC ina madaktari bingwa 62, pamoja na madaktari wa kawaida ambao wengi wanatoka nje ya KCMC wapatao 117, hali inayofanya kuwapo kwa uhaba wa madaktari bingwa 100 katika hospitali hiyo.
Alisema hospitali hiyo haiwezi kusimama bila kada ya manesi, ambapo kwa sasa ina manesi 242, ambapo wanaohitajika kwa mujibu wa ikama ni 414, hivyo kuna uhaba wa manesi 172, huku pia manesi wasaidizi wakiwa 177 na wanaohitajika kwa mujibu wa ikama ni 264 hivyo kuwepo na upungufu wa manesi 84.
Alieleza kuwa hospitali hiyo ina wafanyakazi waajiriwa wa Wizara ya Afya na Ustawi wa Jamii walioshikizwa na serikali (secondment), waajiriwa wa Good Samaritan Foundation, wanaojitolea na waliopo kwa mkataba baada ya kustaafu.
Urasa alisema idadi ya vitanda rasmi hospitalini hapo ni 605, ambapo mara nyingi idadi ya wagonjwa huzidi katika wodi za upasuaji mifupa na tiba, hali inayolazimu vitanda vya ziada visivyo rasmi kuwekwa sehemu za nje ya wodi (korido).
Akizungumzia utoaji huduma kwa mwaka 2015, alisema hospitali hiyo ilipokea wagonjwa wa nje 176,331 ambapo wastani wa mahudhurio kwa siku ilikuwa ni wagonjwa 420, waliolazwa ni 21,888 ambapo kwa wastani wanaolazwa kwa siku ni wagonjwa 60.
Urassa alitaja takwimu za wagonjwa na asilimia zake kwenye mabano kulingana na mikoa wanayotoka, ambapo ndani ya eneo la rufaa Kanda ya Kaskazini mkoa wa Kilimanjaro (88-90), Arusha (7- 10), Manyara (2-4) na Singida (1-2).
Alitaja nje ya rufaa Kanda ni Dodoma (14-18), Dar es Salaam (11-14), Iringa (3-5), Mbeya (1-3), Kigoma (1-4), Lindi (1), Mara (513), Morogoro (10-13), Mtwara (1), Mwanza (4-6), Pwani (1-2), Rukwa (2-3), Shinyanga (5-7), Ruvuma (1-2), Tabora (6-8), Kagera (3-6), Njombe (1), Geita (1), Katavi (1), Simiyu (1), Zanzibar (3-16), nchi jirani ya Kenya (7-16) na watali (1-2).


