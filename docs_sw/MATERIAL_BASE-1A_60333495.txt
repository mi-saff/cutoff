
Cuba yapongezwa kusomesha madaktari

Imeandikwa na Khatib Suleiman, Zanzibar

Imechapishwa: 05 Oktoba 2016
SERIKALI ya Mapinduzi ya Zanzibar (SMZ), imesema imeridhishwa na juhudi zinazochukuliwa na Serikali ya Cuba katika kuimarisha sekta ya Afya kwa kuwasomesha madaktari wazalendo kufikia hatua ya kutoa matibabu kwa wananchi.

Hayo yalisemwa na Makamu wa Pili wa Rais, Balozi Seif Ali Iddi wakati akizungumza na mwenyeji wake, Makamu wa Rais wa Cuba, Salvador Mesa ofisini kwake Vuga mjini Unguja juzi. 
Balozi Iddi alisema tayari kundi la pili la madaktari wazalendo waliopata mafunzo ya juu ya fani ya tiba kwa msaada mkubwa wa Serikali ya Cuba, wameanza kazi na hivyo kusaidia kwa kiasi kikubwa kupambana na tatizo la uhaba wa madaktari. 
“Mchango wa Serikali ya Cuba katika sekta ya afya ni mkubwa, kwanza kusomesha madaktari wazalendo na pili kuleta madaktari kusaidia matibabu kwa wananchi wa Zanzibar,” alieleza na kuiomba Serikali ya Cuba kusaidia uwekezaji katika sekta ya eneo la uvuvi wa bahari kuu. 
Makamu wa Rais wa Cuba, aliitaka Zanzibar na Cuba kuunda timu ya pande mbili itakayofanya kazi kwa ajili ya kulitumia eneo bahari kuu kwa kukuza pato la kiuchumi.
Cuba ilikuwa miongoni mwa nchi zilizoyatambua Mapinduzi ya Zanzibar ya mwaka 1964 huku ikisaidia kutoa misaada ikiwamo ya kuwapatia mafunzo ya ngazi za juu ya kijeshi kwa vijana wa Kizanzibari wa mwanzo waliounda jeshi la ukombozi la Zanzibar.


