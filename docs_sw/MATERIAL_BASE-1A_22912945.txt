
DC ateua 6 kupitia sheria za burudani

Imeandikwa na Sophia Mwambe

Imechapishwa: 19 Novemba 2016

MKUU wa Wilaya ya Kinondoni, Ally Hapi, ameunda kamati ya watu sita ili kupitia sheria zinazohusu masuala ya burudani pamoja na kukusanya maoni ya wadau, wamiliki wa kumbi, baa na hoteli na kufanya utafiti jinsi kelele za muziki zinavyoratibiwa. 

Kamati hiyo itafanya utafiti huo ili biashara hizi zifanikiwe pasipo kuvunja sheria za nchi na bila kubughudhi au kubughudhiwa na mtu yeyote. Hapi aliunda kamati hiyo katika kikao chake cha majadiliano na wamiliki wa kumbi, baa na hoteli kilichofanyika wilayani hapo. 
Alisema kamati hiyo itatakiwa kuwa na andiko litakaloshauri namna ya ufanikishaji biashara hiyo, ikiwa ni pamoja na kuangalia uhalisia wa sheria za uendeshaji wa shughuli za burudani.
Aliongeza kuwa, wamiliki wa kumbi za burudani, hoteli na baa wanatakiwa kuhakikisha wanaendesha shughuli zao katika misingi ya sheria, taratibu na kanuni ili kuepukana na kero za kelele za muziki katika maeneo hayo.
Mkurugenzi wa Manispaa ya Kinondoni, Aron Kagurumjuli aliwataka wamiliki hao kuhakikisha wanazingatia maelekezo wanayopewa ili kupunguza misuguano isiyo ya lazima katika kuendesha shughuli zao za burudani.


