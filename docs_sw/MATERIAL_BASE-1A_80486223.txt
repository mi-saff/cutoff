
Kigwangalla abamba kiwanda feki cha ‘viroba’

Imeandikwa na Ally Daud, Maelezo

Imechapishwa: 16 Novemba 2016

NAIBU Waziri wa Afya, Maendeleo ya Jamii, Jinsia, Wazee na Watoto, Dk Hamis Kigwangalla ameongoza kikosi kazi katika msako wa viwanda vinavyotengeneza pombe kali feki, ikiwemo viroba na zinginezo na kukamata kiwanda feki kilichopo maeneo ya Sinza, jijini Dar es Salaam. 

Dk Kigwangalla amesema msako huo unaofanywa na wizara hiyo ikishirikiana na Mamlaka ya Chakula na Dawa (TFDA) umekamata kiwanda feki kinachotengeneza pombe aina ya viroba, konyagi, Smirnoff na Zedi kilichopo Sinza.
“Tunafanya msako huu kwa kushirikiana na kikosi kazi cha serikali ili kuondoa pombe haramu zinazotengenezwa kiholela na kwa kutozingatia viwango vya ubora kwa maendeleo na afya ya Wa tanzania,” alieleza Naibu Waziri. 
Aidha, Dk Kigwangalla ameongeza kuwa katika msako huo wamekamata kiwanda hicho kikiwa na nyenzo za kutengenezea pombe haramu kama vile chupa za konyagi, vifuniko, lebo, vifuko na nyenzo zingine za kutengenezea pombe.
Dk Kigwangalla amesema msako huo umebaini kwamba watengenezaji hao wanatumia gongo na spirit kutengeneza pombe kali, kitu ambacho ni hatari kwa afya ya Wa tanzania hususani vijana. 
Katika msako huo, pia walikamata maduka yanayouza pombe hizo maeneo ya Mwenge na Manzese jijini Dar es Salaam ikiwa chini ya msambazaji Yusuf Kalambo ambaye ni mkazi wa Kimara anayetafutwa na Jeshi la Polisi kwa ajili ya upelelezi zaidi.
Aidha, Dk Kigwangalla ameamuru wauzaji wa maduka hayo wafunge maduka yao mara moja na kushikiliwa na Polisi mpaka pale upelelezi utakapokamilika ili sheria stahiki ifuate mkondo wake aidha kulipa faini au kufutiwa leseni za biashara.
Alisema kazi ya kusaka viwanda feki vinavyotengeneza pombe kali inafanywa na wizara kwa kushirikiana na TFDA na Polisi ni endelevu mpaka bidhaa feki zitakapotoweka nchini.


