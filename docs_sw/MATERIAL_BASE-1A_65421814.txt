
Mkewe spika ataka polisi wamtoe
Na RICHARD MUNGUTI
MKEWE Spika wa Bunge la Kaunti ya Embu Bi Caroline Wangari Gachema jana aliwasilisha kesi katika Mahakama kuu Nairobi akiomba polisi waagizwe waeleze aliko mumewe aliyetoweka Mei 19.
Bi Gachema ameeleza katika kesi aliyowasilisha kuwa mumewe Bw Justus Kariuki Mate alitoweka kutoka hoteli ya kifahari ya Utalii alipokuwa anahudhuria kongamano, “na hajulikani aliko.” Anadaiwa alipigiwa simu na afisa wa polisi.Aliacha simu zake kwenye ukumbi wa mkutano.
Huku haya yakijiri, viongozi wa kaunti ya Embu wakiongozwa na Seneta Lenny Kivuti, wabunge Cecily Mbarire (Runyenjes), Bw Muriuki Njagagwa (Mbeere North), mwakilishi wa wanawake Bi Rose Mitaru walifanya ibada ya maombi ya dharura katika mahakama kuu Milimani Nairobi.
Ibada hiyo iliongozwa na Bi Mbarire na kuhudhuriwa na wawakilishi wa wodi mbali mbali katika kaunti ya Embu.
“Tunaamini Bw Mate alitekwa nyara na amezuiliwa. Serikali iko na uwezo wa kutafuta aliko Bw Mate. Kaunti ya Embu imekumbwa na shida nyingi za uongozi na hivi majuzi tu tulipowazika watu 40 waliokufa baada ya kubugia pombe yenye sumu,” alisema Bw Kivuti.
Bw Kivuti alisema , “Tunataka Bw Mate afichuliwe aliko sasa. Tunamtaka sasa. Serikali iko na nguvu ya kumtoa alikopelekwa.” Wabunge Mitaru, Mbarire na Njagagwa walisikitishwa na matukio katika kaunti hiyo na kusema “ hatutaendelea namna hii, lazima mambo yarekebishwe.” Katika kesi aliyowasilisha katika mahakama kuu Bi Gachemi ameashtaki Inspekta Mkuu wa Polisi David Kimaiyo, Mkurugenzi wa Idara ya Jinai (DCID) Ndegwa Muhoro na Msiamizi wa kitengo cha upelelezi eneo la Starehe Nairobi. 


