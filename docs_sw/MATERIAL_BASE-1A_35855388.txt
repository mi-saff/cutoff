
China yagundua mwamba wa madini mwezini
NA LEONARD ONYANGO

TAASISI ya Kutafiti Anga za Juu ya China imepata ushahidi kuhusu kuwepo kwa mwamba mkubwa uliotengenezwa kwa madini mwezini.
Ugunduzi huo uliochapishwa katika jarida la Nature Communications ulibainika baada ya mtambo unaojulikana kama Chang'e 3 kutuma picha zilizoonyesha mwamba huo.
" Picha zilizopokelewa kutoka katika mtambo wa Chang'e 3 zinaonyesha mwamba mkubwa ulioko katika eneo lenye giza," akasema mtafiti wa masuala ya sayari kutoka Chuo Kikuu cha China, Zongcheng Ling.
Mtambo wa wa Chang'e 3 umekuwa mwezini tangu ulipowasili huko mwaka wa 2013.
Tayari China imerusha mtambo mwingine unaofahamika kama Chang'e 4 ambao unatarajiwa kutua mwezini mwaka wa 2018.
Awali, mtambo wa Chang'e 4 ulipangiwa kuwasili mwezini mwaka wa 2020 lakini Zongcheng anasema kuwa utafika miaka miwili mapema tofauti na ilivyokuwa ikidhaniwa.
"Licha ya mwezi kuwa karibu na duniani tunapoishi, bado kuna mambo mengi ambayo hatujayafahamu," anasema Zongcheng.
Katika miaka ya hivi karibuni China inaonekana kutilia mkazo utafiti mwezini ilhali, Amerika ikiangazia sayari zilizoko mbali kama vile Mirihi (Mars) na Pluto.
Ugunduzi huo unaafikiana na tafiti za awali ambazo zilidokeza kuhusu uwepo wa mwamba mwezini.
Watafiti walisema kuwa mwamba huo unapatikana katika eneo ambapo inaaminika kuwa lilikuwa `bwawa kubwa la maji'.
Kulingana na watafiti hao, `bwawa' hilo ndilo huonekana kama `mtu aliyesimama' unapoangalia mwezi. Mwezi unavyopunguza mvua Mwezi unapokuwa juu angani nyakati za usiku, uzito wake unaweza kupunguza kiasi cha mvua inayonyesha hapa duniani, utafiti mpya umeonyesha.
Matokeo hayo yaliyochapishwa katika jarida la Geophysical Research Letters na watafiti kutoka katika Chuo Kikuu cha Washington, Amerika, unaonyesha kuwa mwezi unapokuwa juu (unapomulika utosini) uzito wake hupunguza kiwango cha unyevunyevu katika hewa iliyo karibu. Watafiti Tsubasa Kohyama na John Wallace waliofanya utafiti huo wanasema kuwa kupungua kwa unyevunyevu hupunguza kiasi cha mvua ambayo hunyesha.
Watafiti hao walitoa ripoti hiyo baada ya kutathmini data kuhusiana na mwenendo wa mvua zilizokusanywa na Taasisi ya Kutafiti Anga za Juu ya Amerika (NASA) na ile ya Japan (JAEA) kati ya mwaka wa 1998 na 2012.
Kohyama na Wallace walibainisha kuwa uzito wa mwezi unapokuwa juu hupunguza kiasi cha mvua kwa asilimia moja.
"Tunachofahamu ni kwamba huu ni utafiti wa kwanza kuhusisha presha ya mwezi na na mvua,"
akasema Tsubasa Kohyama, mwanagenzi wa uzamili katika sayansi ya masuala ya hali ya hewa.
Hata hivyo, watafiti hao wanasema kuwa hali hiyo hubadilika mara kwa mara.
"Ingawaje hakuna madhara kwa kilimo, ugunduzi huu ni muhimu katika kusaidia wanasayansi kutafiti zaidi kuhusiana na tabia za hali ya hewa," akasema Kohyama.
Mwaka wa 1847 wanasayansi walibainisha kuwa mizunguko ya mwezi huathiri mkinzano wa hewa angani. Mwaka wa 1932, watafiti walibainisha kuwa mkinzano wa hewa unaathiri joto hewani pia.
Mwaka wa 2014 watafiti katika Chuo Kikuu cha Washington walithibitisha kuwa presha hapa duniani hubadilika kulingana na mzungumo wa mwezi.
Watafiti sasa wanasema kuwa wanalenga kutafiti ikiwa mizunguko ya mwezi huchangia kunyesha kwa mvua zinazoambatana na dhoruba.


