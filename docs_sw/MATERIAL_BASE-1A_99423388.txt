
Kilimo sasa mtandaoni
Na BERNARDINE MUTANU
MATAIFA ya Afrika Mashariki yamezindua programu ya kuhifadhi habari katika mtandao wa intaneti kuhusiana na kilimo na chakula kama njia ya kukabiliana na uhaba wa chakula katika eneo hilo.
Akiongea wakati wa kuzindua programu hiyo jana, katibu mkuu wa Umoja wa Mataifa ukanda wa Afrika Mashariki (EAC) kuhusu biashara, Bw John Konchella alisema takwimu za mazao na mifugo zitakazohifadhiwa katika programu hiyo zitakuwa muhimu sana sio tu kwa serikali husika bali kwa wananchi wote kwa jumla. 
“Mataifa ya Afrika Mashariki huathiriwa sana na uhaba wa chakula. Kuna baadhi ya maeneo ambayo huathiriwa sana na njaa ingawa eneo hili lina uwezo wa kutoa mazao mengi yanayoweza kuwakimu wananchi wote na hata kuuzwa katika mataifa ya nje,” alisema.
Alisema kati ya mambo yanayosababisha hali hii ni udhaifu katika kubadilishana chakula miongoni mwa mataifa ya Kenya, Uganda, na Tanzania na mataifa mengine ya EAC au maeneo yenye chakula kingi na yale yasiyo na chakula.
Baadhi ya masuala mengine yanayosababisha hali hii ni pamoja na gharama kubwa ya uzalishaji pamoja na hali mbaya ya hewa kutokana mabadiliko ya anga, alieleza Bw Konchella.
“Kutokana na ukweli huu, EAC imezindua mpango wa kuhakikisha utoshelevu wa chakula na kukabiliana na njaa,” alisema Bw Konchella.
Alieleza kuwa mpango huo ni hatua ya kwanza ya kutekeleza mkataba uliowekwa miongoni mwa mataifa ya EAC. Kulingana na mkataba huo mataifa hayo yanafaa kushirikiana ili kuimarisha kilimo na uzalishaji wa mazao pamoja na kukabiliana na uhaba wa chakula.
“Mataifa husika yanaombwa kuzindua mipango ya kuzuia uharibifu wa chakula na mazao katika maeneo yao na kuhakikisha kuwa sera inafuatwa na kwamba kuna chakula cha kutosha,” alisema Bw Konchella.
Programu hiyo ina data ya aina zote za mazao katika kila nchi na kiasi cha mazao kinachopatikana kila mwaka katika maeneo yote ya EAC.
Kulingana na mwakilishi mmoja wa Shirika la Chakula Ulimwenguni(FAO), hatua hiyo ni muhimu sana kwa kuhakikisha hali ya chakula katika maeneo tofauti inaeleweka haraka.


