
Mazingira ya uwekezaji yazidi kuboreshwa nchini

September 29, 2016

TANZANIA imekuwa nchi ya 116 kati ya nchi 138 kwa mwaka 2016- 2017 kutokana na kuwa na mazingira mazuri yanayovutia uwekezaji katika sekta zote duniani.
Hayo yalisemwa jana na Kaimu Mkurugenzi wa Kituo cha Utafiti cha REPOA, Dkt. Lucas Katera, wakati alipokuwa akitangaza matokeo ya tafiti uliofanywa na kituo chake kwa upande wa Tanzania kuhusiana na nafasi ya nchi katika kuboresha mazingira mazuri ya uwekezaji duniani.
“Utafiti huu ulifanyika kwa nchi 138, lakini REPOA tulifanya kwa upande wa Tanzania kulikuwa na vigezo 12 ambavyo ndivyo vilivyofanyiwa utafiti kwa nchi zote, ambapo kwa upande wa Tanzania tulibaini baadhi ya vigezo ambavyo Tanzania imeonekana inafanya vizuri huku vigezo vingine vikihitaji maboresho zaidi,” alisema Dkt. Katera.
Alitaja baadhi ya vigezo ambavyo vimeonekana kufanya vizuri kuwa ni usalama wa Serikali, afya kwa umma, msimamo katika sera, usimamizi na udhibiti wa fedha za kigeni pamoja na usimamizi wa soko la ajira.
“Vigezo ambavyo vimeonekana vinahitaji maboresho makubwa ni upatikanaji wa mikopo, kodi nyingi tena kwa kiwango kikubwa, miundombinu hafifu, rushwa pamoja na urasimu Serikalini pindi mwekezaji anapokuja kwa nia ya kuwekeza hapa nchini, kwani kumekuwa na urasimu sana kwenye serikali,” alisema Dkt. Katera. Alisema japokuwa Tanzania imekuwa nchi ya 116 kwa mwaka 2016/17, lakini ni hatua kubwa hasa ikilinganishwa na miaka iliyopita ambapo kwa mwaka 2013/14 ilikuwa nafasi ya 125, mwaka 2014/15 ilishika nafasi ya 121 na mwaka 2015/16 ikishika nafasi ya 120, hivyo imekuwa ikizidi kupanda juu japokuwa kwa kasi ndogo. 
Alibainisha kuwa Serikali inapaswa kuboresha ubora wa elimu ya juu na mafunzo inayotolewa hapa nchini baada ya kubainika kukabiliwa na changamoto kubwa ya uhakika wa nguvu kazi kwa wawekezaji kutokana na elimu inayotolewa katika ngazi za juu kuonekana kutokuwa na ubora unaotakiwa hususan katika upande wa masomo ya sayansi na teknolojia.
“Hata ninyi waandishi nadhani mnakumbuka mwaka 2010 kulikuwa na kazi zilitangazwa katika sekta ya gesi asilia hapa nchini, lakini hawakupatikana wanaokidhi viwango vinavyotakiwa hivyo hii ni changamoto kubwa inayotakiwa kupatiwa ufumbuzi kwa kuwa wawekezaji wanapokuja kuwekeza hapa nchini wanataka kupata wafanyakazi wenye sifa na ubora unaotakiwa,” alisema Dkt. Katera.
Naye mmoja wa wanajopo waliofanya utafiti huo Mtafiti, Cornel Jahari wa Taasisi hiyo alisema utafiti huo ulifanyika kwa Mkoa wa Dar es Salaam kwa kuwa asilimia 75 kodi inatoka Dar es Salaam kutokana na makampuni mengi na viwanda vingi kuwekeza mkoani hapa ambapo waliwahoji watendaji wakuu wa biashara wadogo wadogo pamoja na wafanyabiashara wakubwa, viwandani pamoja na sekta ya kilimo.
Taasisi ya kimataifa ya ushindanishi (GCI) kwa mara ya kwanza kwenye kongamano la dunia la uchumi mwaka 2005 ilianzisha mpango wa kuzitambua nchi zenye mazingira mazuri zaidi duniani ya kiuwekezaji kupitia vigezo 12 vinavyotolewa na Taasisi hiyo ambapo hufanyiwa tafiti kwa kila nchi duniani.
Nchi bora kumi ambazo kupitia tafiti hizo ndizo zinazoongoza kuwa na mazingira mazuri ya uwekezaji ni Uswisi, Singapore, Marekani, Netherlands, Ujerumani,Sweden, Uingereza,Japan, Hong Kong pamoja na Finland ambapo kwa upande wa Afrika Mashariki (EAC) nchi ya Rwanda imeonekana kufanya vizuri ikifuatiwa na Kenya, Tanzania, Uganda nau Burundi ya mwisho.


