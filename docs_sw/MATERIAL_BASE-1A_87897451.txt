
Mbunge ataka Duale akome kuingilia eneo
Na KIPKORIR RONO
MBUNGE wa Kuresoi Kusini, Bw Zakayo Cheruiyot amemtaka kiongozi wa walio wengi bungeni Adan Duale akome kujihusisha na siasa za eneo hilo na badala yake aangazie masuala ya kitaifa.
Akiongea katika eneo bunge lake, Bw Cheruiyot alionyesha kukasirishwa na matamshi ya Bw Duale alipotembelea eneo bunge jirani la Kuresoi Kaskazini.
Bw Duale alinukuliwa akisema yeye na kundi lake wakiongozwa na naibu rais William Ruto wataendelea kuleta maendeleo katika eneo bunge la Kuresoi Kaskazini linalowakilishwa na Moses eneo Cheboi (KANU).
Kwa matamshi hayo, Bw Duale alionekana kuwatenganisha wafuasi wa Gavana wa Bomet, Bw Isaac Rutto na mbunge wa Kuresoi Kusini akiwa mmoja wao akisema kuwa ni marafiki wa Raila Odinga na wangetaka kusambaratisha serikali ya Jubilee.
“Ni aibu kubwa kwa viongozi kuja kwa kisingizio cha kuleta maendeleo mashinani ilhali wako na lengo la kudunisha na kukejeli wengine.” Alisema Bw Cheruiyot.
Bw Cheruiyot alipuuzilia mbali matamshi hayo akisema tayari maendeleo yanaonekana kwenye eneo lake na hahitaji Bw Duale na kundi lake kuja kwake ili alete maendeleo.


