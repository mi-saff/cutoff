
Wednesday, July 25, 2012

KILIMO BORA CHA MPUNGA CHA UMWAGILIAJI

Maandalizi sahihi ya shamba ni jambo la msingi katika kuboresha kilimo cha umwagiliaji wa mpunga. shamba lisipoandaliwa vema husababisha mbinu bora zinazoshauriwa kutoonyesha matokeo katika kiwango kinachotarajiwa hasa katika
uzalishaji. Kimsingi maandalizi ya shamba yanatakiwa yafanyike kwa usahihi

na kwa wakati katika mtiririko unaotakiwa. Zifuatazo ni hatua saba muhimu na za msingi katika kilimo cha mpunga

1\. KUSAFISHA SHAMBA

Safisha shamba mapema kabla ya msimu kuanza. Kusanya na kuangamiza visiki na takataka
nyingine zote. Masalia ya mazao yanaweza kutumika kutengeneza mbolea ya mboji. Inapobidi tumia moto kwa uangalifu sana maana moto unaweza kuharibu mazingira, unaua wadudu rafiki, unaharibu udongo na kuteketeza mboji.

2\. KULIMA

Kulima husaidia kupunguza kiasi cha magugu, huruhusu mzunguko mzuri wa hewa na maji, hurahisisha mizizi kupenya na
kuchanganya masalia ya mazao kwenye ardhi. Wakati wa kulima uangalifu unahitajika ili kuzuia kuharibu
usawa wa ardhi. Kina cha kulima kiwe kati ya sentimeta 10 na 15. Ili
kurahisisha na kuharakisha kazi ya kulima ni vema kutumia zana/mashine rahisi
kama Trekta la mkono na wanyamakazi

3\. KUKARABATI/KUJENGA MAJARUBA

Baada ya kulima hakikisha kuwa kingo za jaruba zimekarabatiwa ili kuweza kuhifadhi maji vema. Kama ni shamba jipya, ujenzi wa kingo za jaruba ufanyike kwa kufuata utaalamu unaotolewa. Kingo imara ni muhimu kudhibiti vema maji shambani.

4\. KUVURUGA

Weka maji shambani kiasi cha sentimeta 3 hadi 5 juu ya usawa
wa ardhi ili kukamilisha vema uvurugaji. Jembe la mkono linatumika lakini ili kurahisisha na kuharakisha kazi hii ni vema kutumia trekta la mkono au wanyamakazi. Unapotumia wanyamakazi au trekta la mkono weka maji shambani si zaidi ya siku moja kabla. Shamba lililovurugwa vema huiwezesha mizizi ya miche kupenya vema ardhini.

5\. KUSAWAZISHA SHAMBA

Baada ya kuvuruga ni lazima kuhakikisha kwamba shamba limesawazishwa vema. Shamba lililosawazishwa vema linaruhusu usambaaji mzuri wa maji. Wakati
wa kusawazisha kina cha maji kiwe kiasi cha sentimeta 3-5 juu ya usawa wa ardhi Ili kurahisha kazi hii tumia reki ya ubao ili kuvuta udongo kutoka sehemu zilizoinuka kuelekea sehemu zilizo bondeni

6.VYANZO NA ATHARI ZA UPOTEVU WA MAJI YA UMWAGILIAJI

Ili kupata maji ya kutosha inabidi kuhakikisha kwamba upotevu wa maji ya umwagiliaji unapungua kwa kiwango kikubwa na wakulima wanamwagilia maji kwa kiasi kinachohitajika bila kuzidisha
kiwango.

Vyanzo vya upotevu wa
maji ya umwagiliaji katika skimu za mfano ni pamoja na:

• Maji yanayopotea kwenye mifereji mikuu, ya kati na ile midogo ya kusambaza maji mashambani.

• Maji yanayopotea
mashambani wakati wa kumwagilia.

Upotevu wa maji kwenye mifereji mikuu, ya kati na ile ya kusambaza maji unasababishwa na aina ya udongo uliotengeneza kingo za mfereji, uchafu na matengenezo hafifu ya mifereji.
Katika baadhi ya skimu upotevu wa maji kwenye mfereji mkuu uliosababishwa na kuvuja maji kwenye tuta la
mfereji mkuu na kunywea chini ya ardhi ulikuwa mkubwa kiasi cha
kuathiri upatikanaji wa maji kwenye mashamba yaliyoko
mbali na banio.Vilevile athari nyingine ilikuwa ni maji mengi kuingia sehemu yasikohitajika na kusababisha
tatizo la maji kutuama kwa muda mrefu.Hivyo wakulima wanashauriwa kupunguza
upotevu huu wa maji kwenye mfereji kwa kujengea na kusakafia. Upotevu wa maji mashambani wakati wa kumwagilia unasababishwa na kuvuja kwenye tuta linalozunguka jaruba, kunywea chini na kuzidisha kiwango cha maji ya kumwagilia kinachotakiwa. Hii mara nyingi inasababishwa na utengenezaji
mbovu wa jaruba. utengenezaji wa majaruba na uimarishaji wa kingo
za jaruba umesaidia kupunguza upotevu wa maji kwa kiwango kikubwa na hatimaye kuongeza mavuno na kipato cha mkulima.

7\. UPANDIKIZAJI MPUNGA

Ili kupata mavuno mengi na kukifanya kilimo cha mpunga kuwa cha faida ni muhimu
wakulima kuzingatia mbinu hii muhimu na kuachana na kilimo cha kiholela kwa kumwaga mbegu moja kwa moja shambani. Aidha kwa wakulima wanaofuata kanuni hii wamepata mafanikio makubwa.

Faida zinazopatikana kwa kupandikiza mpunga

• Mkulima huweza
kuchagua miche bora na mizuri ikiwa
kitaluni.

• Miche hukua haraka
na yenye afya .

• Kiasi kidogo cha
mbegu huhitajika. 

• Mavuno huwa mengi.

Njia za kupandikiza
miche ya mpunga

Zipo njia kuu mbili za kupandikiza miche ya mpunga, nazo ni:

• Kupandikiza kwa
mistari

• Kupandikiza bila ya
kufuata mistari (Mchaka mchaka).

Aidha kati ya njia hizi mbili, njia ya kupanda kwa mistari ndiyo inayopendekezwa.zaidi. Pamoja na kwamba upandikizaji wa mistari unahitaji nguvu kazi zaidi, njia hii imeonyesha
kuwa na mafaniko mengi ikilinganishwa na kupandikiza kiholela. Shamba lililopandwa kwa mistari ni rahisi kupalilia kwa kutumia kipalizi cha kusukuma kwa mkono. Pia ni rahisi kwa mkulima kupanga idadi ya mashina/mimea kwa eneo kwa uchagua nafasi aitakayo itakayompa mazao
mengi.

Uandaaji wa miche

Kabla ya kupandikiza miche shambani ni muhimu kufanya
maandalizi yafuatayo:

• Inashauriwa kumwagilia
miche kwanza ili kupata urahisi wa kungo’a

• Ili kuzuia miche
isikatike ovyo, miche ing’olewe kwa kushikwa chini zaidi ya shina

• Epuka kung’oa miche
mingi kwa wakati mmoja

• Miche ifungwe
kwenye mafungu madogo madogo ili kurahisisha usafirishaji na upandikizaji shambani

• Miche bora tu ndio
ichaguliwe. Sifa za miche bora

• Iwe na kimo
kinacholingana,

• Iwe na majani
mafupi yaliyosimama, yenye mizizi mingi
na yenye afya, isiyoshambuliwa na wadudu wala magonjwa,

Jinsi ya kupandikiza miche

• Miche ishikwe kwa vidole vitatu kama inavyoosha kweye picha
chini

• Pandikiza kati ya
miche 2 -3 kwa kila shina

• Kwa mafanikio zaidi, miche ipandikizwe katika kina cha sentimita 2-3.


