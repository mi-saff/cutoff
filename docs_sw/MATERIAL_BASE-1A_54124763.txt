Bil. 183/- za tiketi za wateule zingenunua ‘AirBus’ moja!
Nov 25, 2015 by Raia Mwema in Burudani & Michezo

KWENYE miaka ya tisini mwanzoni, nchi yetu ilipata kuwa mwenyeji wa ugeni wa Rais wa Iran, Rafsanjani. Baada ya kutembezwa sehemu kadhaa za nchi yetu, siku ya kuondoka, Rais Rafsanjan alikutana na waandishi wa habari pale uwanja wa ndege. Ni kawaida kwa waandishi kuuliza, lakini, jambo la ajabu siku ile ni pale Rafsanjan alipowauliza wanahabari kama wanaweza kumweleza kwa nini Tanzania ni masikini wakati ina rasilimali nyingi ambazo hata yeye ameziona kwa macho yake.
Na hakika, ningelikuwapo kwenye kuulizwa kwa swali hilo, basi, ningenyosha kidole na ningesema;”Mheshimiwa Rais, Tanzania ina vyote, kasoro Wa tanzania!” Kwa nini? 
Ona mfano huu wa nchi jirani ya Jamhuri ya Kidemokrasia ya Congo. Kwa mujibu wa jarida la ‘ The Africa Report’, shilingi bilioni 183 za tiketi za wateule ambazo Rais Dk. John Magufuli alituambia Wa tanzania kuwa zimetumika kununulia tiketi za kusafiri nje, zingeweza kununua ndege kubwa moja aina ya Airbus na chenji ingebaki.
Kwa mujibu wa jarida la ‘ Africa Report’ toleo namba 74 la mwezi Oktoba, 2015, na ambalo nimelisoma, lina taarifa, kwenye ukurasa wa 56, kuwa Serikali ya Rais Joseph Kabila imenunua kutoka shirika la ndege lililofilisika la Alitalia, nchini Italia, moja ya ndege zake kubwa aina ya Airbus A320 kwa gharama ya dola za Marekani milioni 50. Fedha ambazo wateule wetu wametumia kwa tiketi za safari za nje ni bilioni 183, sawa na dola za Marekani takribani milioni 84..! 
Naam, Tanzania ina vyote kasoro Wa tanzania! Tunaona sasa katika nchi yetu, kuwa matatizo mengi ya ndani yanachangiwa na baadhi ya tuliowapa dhamana za uongozi kukosa mioyo ya uzalendo. Ni watu wenye kutanguliza ubinafsi zaidi. Hali hii imepelekea kuwafanya WaTanzania wengi kukata tamaa. Kuna wakati nilipata kupokea barua kutoka kwa Mtanzania anayeishi Ujerumani. Barua hii ilinigusa sana. Nitakumbushia barua hii kwa kuweka hapa mwanzo tu wa barua husika, kisha nitayasema yangu.
Namnukuu mwandishi wa barua;
“Salaam!
Kaka yangu Mjengwa,
Tangu kuelewa kwangu ubovu huu wa serikali ya Tanzania nimekuwa nikilia kila siku ingawa mtu mzima machozi ni ngumu kutoka. Najipa moyo haya matatizo yataisha siku moja lakini naona sasa nakata tamaa. Hakuna uafadhali na kila siku zikienda ndio kwanza ufisadi unaimarika na mafisadi wanazaliwa pia.
Najiuliza kuna mwisho wa haya? Au natakiwa nifanyaje niache kulia? Niko Germany lakini huwa naona aibu nikiulizwa unatoka wapi? “Mwisho wa nukuu.
Kwanza kabisa, mwandishi wa barua na sisi sote, hatupaswi kuliona hili katika sura ya Serikali tu. Inahusu matendo yetu na wajibu wetu kama raia tuliozaliwa katika nchi hii.
Kwenye hotuba yake ya kufungua Bunge la 11, Rais John Magufuli, mbali ya mambo mengine alitamka; kuwa Tanzania ni nchi tajiri.
Nami naamini, kuwa nchi yetu ni tajiri sana, lakini watu wake ndio masikini sana. Ni wachache tu ndio wenye kunufaika na utajiri wa nchi yetu. Na jambo hilo hatupaswi tukaliacha liendelee. Leo kuna watoto wetu kule Songo Songo ambao wazazi wao hawana uwezo wa kuwasomesha huku eneo wanaloishi kuna wawekezaji wenye kuvuna gesi yetu na kujitengenezea faida kubwa, tena kwa kukwepa kulipa kodi.
Na mkataba wao wa kuvuna gesi? Ni miaka 25! Robo karne nzima. Hao Wa tanzania wenzetu walioshiriki kuingia mikataba hii ya kifisadi huenda hawatakuwepo duniani baada ya robo karne ya wawekezaji kuchota na kukwangua gesi yetu asilia.
Rasilimali zetu tumeacha zisimamiwe na baadhi ya Wa tanzania wenzetu wenye hulka za mbweha. Ni watu wabinafsi na wasio na huruma kwaWa tanzania wenzao. Ndio maana tumekuwa tukisikia kila kukicha kashfa zinazofuatana; Rada, Richmond, IPTL, EPA, Eskrow, Meremeta na nyinginezo nyingi. Ni kashfa zinazowafanya wachache wameremete huku wengi wakifubaa kwenye lindi la umasikini.
Ndio, msingi wake ni ubaguzi wa kisiasa unaotokana na ubinafsi na tamaa ya mali kwa baadhi ya tuliowapa dhamana za kufanya maamuzi makubwa kwa niaba yetu. Ni hali ya baadhi ya tuliowapa dhamana za uongozi kuishiwa chembe chembe za uzalendo; mapenzi kwa nchi yao.Ni watu wenye kulinda maslahi yao na ya wanaowazunguka. Wako tayari hata kutumia mbinu za Umafia kutimiza malengo yao.


